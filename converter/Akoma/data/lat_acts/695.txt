


Redakcijski prečišćen tekst


ZAКON
o komorama zdravstvenih radnika
„Službeni glasnik RS”, br. 107 od 2. decembra 2005, 99 od 
27. decembra 2010, 70 od 20. jula 2017 - US

I. UVODNA ODREDBA
Član 1.
Ovim zakonom osnivaju se komore zdravstvenih radnika, kao 
nezavisne, profesionalne organizacije, uređuje se članstvo u komorama 
zdravstvenih radnika, poslovi, organizacija i rad komora, posredovanje u 
sporovima i sudovi časti, kao i druga pitanja od značaja za rad komora.
II. VRSTE КOMORA ZDRAVSTVENIH RADNIКA
Član 2.
Radi unapređivanja uslova za obavljanje profesije doktora 
medicine, doktora stomatologije, diplomiranih farmaceuta, diplomiranih 
farmaceuta medicinske biohemije i doktora medicine specijalista kliničke 
biohemije, medicinskih sestara i zdravstvenih tehničara, zaštite njihovih 
profesionalnih interesa, organizovanog učešća na unapređivanju i sprovođenju 
zdravstvene zaštite i zaštite interesa građana u ostvarivanju prava na 
zdravstvenu zaštitu – osnivaju se:
1) Lekarska komora Srbije;
2) Stomatološka komora Srbije;
3) Farmaceutska komora Srbije;
4) Кomora biohemičara Srbije;
5) Кomora medicinskih sestara i zdravstvenih tehničara 
Srbije.
Član 3.
Lekarska komora Srbije, Stomatološka komora Srbije, 
Farmaceutska komora Srbije, Кomora biohemičara Srbije, odnosno Кomora 
medicinskih sestara i zdravstvenih tehničara Srbije (u daljem tekstu: komora) ima 
svojstvo pravnog lica, sa pravima, obavezama i odgovornostima utvrđenim zakonom 
i statutom komore.
Кomora ima račun.
Sedište komore je u Beogradu.
Кomora ima ogranke komore, u skladu sa statutom.
III. ČLANSTVO U КOMORI
Član 4.
Članstvo u komori je obavezno za sve doktore medicine, 
doktore stomatologije, diplomirane farmaceute, diplomirane farmaceute medicinske 
biohemije, diplomirane farmaceute specijaliste medicinske biohemije i doktore 
medicine specijaliste kliničke biohemije, medicinske sestre i zdravstvene 
tehničare, koji kao profesiju u Republici Srbiji obavljaju poslove zdravstvene 
delatnosti u zdravstvenim ustanovama i u drugim oblicima zdravstvene službe (u 
daljem tekstu: privatna praksa).
Članstvo u komori je obavezno i za zdravstvene radnike iz 
stava 1. ovog člana koji kao profesiju obavljaju poslove zdravstvene delatnosti u 
ustanovama socijalne zaštite, zavodima za izvršenje zavodskih sankcija, u 
državnim organima, na fakultetima, odnosno u školama zdravstvene struke, 
ambulantama medicine rada koje obrazuju poslodavci i u drugim ustanovama u 
kojima se obavlja zdravstvena delatnost u skladu sa zakonom.
Pod obavljanjem profesije, u smislu ovog zakona, podrazumeva 
se neposredno obavljanje zdravstvene delatnosti od strane zdravstvenih radnika 
koji imaju odgovarajuće stručno obrazovanje zdravstvene struke i koji svoju 
delatnost obavljaju u zdravstvenim ustanovama i privatnoj praksi, kao i kod 
poslodavaca iz stava 2. ovog člana, pod uslovima propisanim zakonom kojim se 
uređuje zdravstvena zaštita.
Član 5.
Članstvo u komori dobrovoljno je za doktore medicine, 
doktore stomatologije, diplomirane farmaceute, diplomirane farmaceute medicinske 
biohemije, diplomirane farmaceute specijaliste medicinske biohemije i doktore 
medicine specijaliste kliničke biohemije, medicinske sestre i zdravstvene 
tehničare, koji ne obavljaju kao profesiju poslove zdravstvene delatnosti.
Кomora može imati i počasne članove, kao i članove 
donatore, u skladu sa statutom komore.
Član 6.
Članovi Lekarske komore Srbije jesu doktori medicine koji 
kao profesiju u Republici Srbiji obavljaju poslove lekara u zdravstvenim 
ustanovama i privatnoj praksi, odnosno kod drugog poslodavca iz člana 4. stav 2. 
ovog zakona (u daljem tekstu: lekari).
Članovi Stomatološke komore Srbije jesu doktori 
stomatologije koji kao profesiju u Republici Srbiji obavljaju poslove stomatologa 
u zdravstvenim ustanovama i privatnoj praksi, odnosno kod drugog poslodavca iz 
člana 4. stav 2. ovog zakona (u daljem tekstu: stomatolozi).
Članovi Farmaceutske komore Srbije jesu diplomirani 
farmaceuti koji kao profesiju u Republici Srbiji obavljaju poslove farmaceuta u 
zdravstvenim ustanovama i privatnoj praksi, odnosno kod drugog poslodavca iz 
člana 4. stav 2. ovog zakona (u daljem tekstu: farmaceuti).
Članovi Кomore biohemičara Srbije jesu diplomirani 
farmaceuti medicinske biohemije, diplomirani farmaceuti specijalisti medicinske 
biohemije i doktori medicine specijalisti kliničke biohemije, koji kao profesiju 
u Republici Srbiji obavljaju poslove biohemije u zdravstvenim ustanovama i 
privatnoj praksi, odnosno kod drugog poslodavca iz člana 4. stav 2. ovog zakona 
(u daljem tekstu: biohemičari).
Članovi Кomore medicinskih sestara i zdravstvenih tehničara 
Srbije jesu medicinske sestre i zdravstveni tehničari koji kao profesiju u 
Republici Srbiji obavljaju poslove medicinskih sestara i zdravstvenih tehničara u 
zdravstvenim ustanovama i privatnoj praksi, odnosno kod drugog poslodavca iz 
člana 4. stav 2. ovog zakona (u daljem tekstu: medicinske sestre i zdravstveni 
tehničari).
IV. POSLOVI КOMORE
Povereni poslovi
Član 7.
Кomora, u skladu sa zakonom, obavlja sledeće poslove kao 
javna ovlašćenja:
1) donosi kodeks profesionalne etike (u daljem tekstu: 
etički kodeks);
2) vrši upis zdravstvenih radnika, pod uslovima propisanim 
zakonom, i vodi imenik svih članova komore;
3) izdaje, obnavlja i oduzima odobrenje za samostalni rad (u 
daljem tekstu: licenca) članovima komore koji su upisani u imenik članova komore 
iz tačke 2) ovog stava i vodi imenik o izdatim, obnovljenim i oduzetim licencama;
4) posreduje u sporovima između članova komore, odnosno 
između članova komore i korisnika zdravstvenih usluga;
5) organizuje sudove časti za utvrđivanje povrede 
profesionalne dužnosti i odgovornosti članova komore, kao i za izricanje mera za 
te povrede;
6) vodi imenik izrečenih disciplinskih mera članovima 
komore;
7) na zahtev člana komore ili drugog ovlašćenog pravnog ili 
fizičkog lica izdaje izvode iz imenika, uverenja i potvrde o činjenicama o kojima 
vodi evidenciju, a koji predstavljaju javne isprave;
8) utvrđuje visinu članarine za članove komore;
9) utvrđuje iznos nadoknade za upis u imenike članova 
komore iz tačke 2) ovog stava, iznos nadoknade za izdavanje i obnavljanje licence, 
kao i nadoknade za izdavanje izvoda iz imenika, uverenja i potvrda o evidencijama 
koje komora vodi;
10) izdaje legitimaciju članovima komore koji imaju 
licencu;
11) izdaje identifikacioni broj članovima komore koji imaju 
licencu. 
Poslove iz stava 1. ovog člana komora obavlja kao poverene 
poslove.
U vršenju poverenih poslova iz stava 1. tač. 2), 3) i 7) 
ovog zakona primenjuju se odredbe zakona kojim se uređuje opšti upravni postupak, 
ako zakonom nije drukčije određeno.
Na odluku o visini članarine i nadoknada iz stava 1. tač. 
8) i 9) ovog člana saglasnost daje ministarstvo nadležno za poslove zdravlja.
Odluku iz stava 4. ovog člana komora objavljuje u„Službenom 
glasniku Republike Srbije“.
Organizacija obaveznog zdravstvenog osiguranja dužna je da 
prihvati identifikacioni broj iz stava 1. tačka 11) ovog člana kao jedan od 
neophodnih elemenata za izdavanje identifikacionog broja za potrebe organizacije 
obaveznog zdravstvenog osiguranja.
Ostali poslovi komore
Član 8.
Pored poslova iz člana 7. ovog zakona, komora obavlja i 
sledeće poslove:
1) zastupa i štiti profesionalne interese članova komore u 
obavljanju profesije;
2) stara se o ugledu članova komore, odnosno o obavljanju 
poslova zdravstvene delatnosti u skladu sa etičkim kodeksom;
3) vodi evidenciju članova komore koji obavljaju privatnu 
praksu, a koji su upisani u registar kod nadležnog organa, u skladu sa zakonom;
4) predlaže listu nadzornika za redovnu i vanrednu spoljnu 
proveru kvaliteta stručnog rada, u skladu sa zakonom kojim se uređuje 
zdravstvena zaštita;
5) daje inicijativu za bliže uređivanje načina obavljanja 
pripravničkog staža i polaganja stručnog ispita, kao i stručnog usavršavanja 
zdravstvenih radnika, odnosno uslova koje moraju ispunjavati zdravstvene ustanove 
i privatna praksa za obavljanje pripravničkog i specijalističkog staža 
zdravstvenih radnika;
6) učestvuje u utvrđivanju nomenklature zdravstvenih usluga, 
kriterijuma i merila za utvrđivanje cena zdravstvenih usluga koje se obezbeđuju 
iz sredstava obaveznog zdravstvenog osiguranja, kao i u utvrđivanju kriterijuma i 
merila za zaključivanje ugovora o pružanju zdravstvene zaštite, u skladu sa zakonom 
kojim se uređuje zdravstveno osiguranje;
7) predlaže kriterijume i merila za utvrđivanje cena 
zdravstvenih usluga koje se pružaju u privatnoj praksi, odnosno cena 
zdravstvenih usluga koje se pružaju u zdravstvenim ustanovama, a koje se ne 
obezbeđuju iz sredstava obaveznog zdravstvenog osiguranja, kao i visinu cena tih 
zdravstvenih usluga;
8) daje inicijativu za donošenje propisa u oblasti 
zdravstvene zaštite i zdravstvenog osiguranja;
9) daje inicijativu i preduzima mere za osiguranje članova 
komore kod nosioca osiguranja za rizik koji može nastupiti zbog stručne greške u 
vršenju poslova zdravstvene delatnosti, u skladu sa zakonom;
10) pruža pomoć građanima u ostvarivanju prava na 
zdravstvenu zaštitu u slučaju nestručnog ili neetičkog rada članova komore;
11) pruža stručnu pomoć članovima komore;
12) zastupa interese članova komore koji obavljaju privatnu 
praksu pri zaključivanju ugovora sa organizacijom zdravstvenog osiguranja;
13) daje predlog za dobijanje naziva primarijusa, u skladu 
sa zakonom kojim se uređuje zdravstvena zaštita;
14) prati i pokreće inicijativu za preduzimanje zakonom 
propisanih mera u vezi sa povredom propisa o zabrani reklamiranja (oglašavanja) u 
oblasti zdravstvene zaštite; 
15) obavlja i druge poslove, u skladu sa zakonom i statutom 
komore.
Izdavanje, obnavljanje i oduzimanje licence
Član 9.
Кomora izdaje, obnavlja ili oduzima licencu zdravstvenim 
radnicima, pod uslovima propisanim zakonom kojim se uređuje zdravstvena zaštita.
Direktor komore donosi rešenje o izdavanju, obnavljanju ili 
oduzimanju licence.
Upis u imenik komore
Član 10.
Кomora, odnosno ogranak komore, u skladu sa ovim zakonom, 
vodi imenike komore, i to:
1) imenik svih članova komore;
2) imenik izdatih, obnovljenih ili oduzetih licenci;
3) imenik izrečenih disciplinskih mera članovima komore.
U imeniku članova komore iz stava 1. tačka 1) ovog člana 
vodi se posebna evidencija o članovima komore koji su pripravnici, 
specijalizanti, specijalisti ili koji imaju užu specijalnost.
Imenik iz stava 1. tač. 1) i 3) ovog člana vodi ogranak 
komore, a imenik iz tačke 2) vodi komora.
Кomora, na osnovu izveštaja ogranaka o upisu u imenik iz 
stava 1. tač. 1) i 3) ovog člana, vodi evidencije o članovima komore upisanim u 
imenik, odnosno o izrečenim disciplinskim merama članovima komore. 

Član 11.
Na zahtev zdravstvenog radnika, rešenje o upisu u imenik iz 
člana 10. stav 1. tačka 1) ovog zakona donosi ogranak komore, u roku od 15 dana 
od dana podnošenja zahteva, u skladu sa zakonom i statutom komore. 

Rešenje iz stava 1. ovog člana donosi odgovorno lice u 
ogranku komore koje je određeno statutom komore.
Protiv rešenja iz stava 1. ovog člana može se izjaviti žalba 
nadležnom organu komore, u roku od 15 dana od dana donošenja rešenja.
Rešenje iz stava 3. ovog člana konačno je u upravnom 
postupku i protiv njega može se pokrenuti upravni spor.
Ogranak komore dužan je da nadležnom organu komore dostavlja 
mesečne izveštaje o izvršenom upisu u imenik iz člana 10. stav 1. tač. 1) i 3) 
ovog zakona, radi vođenja evidencije.
Član 12.
U komori se po službenoj dužnosti, vrši upis izdatih, 
obnovljenih ili oduzetih licenci u imenik izdatih, obnovljenih ili oduzetih 
licenci iz člana 10. stav 1. tačka 2) ovog zakona, u roku od 15 dana od dana 
izdavanja, obnavljanja ili oduzimanja licence.
U ogranku komore se po službenoj dužnosti, vrši upis 
izrečene disciplinske mere članovima komore u imenik izrečenih disciplinskih 
mera iz člana 10. stav 1. tačka 3) ovog zakona, u roku od 15 dana od dana 
izricanja disciplinske mere.
Član 13.
Članovi komore dužni su da nadležnom organu komore prijave 
sve promene koje su bitne za upis u imenik iz člana 10. ovog zakona, kao i druge 
bitne činjenice iz nadležnosti komore, u roku od 30 dana od dana saznanja za te 
promene, odnosno činjenice.
Član 14.
Imenici iz člana 10. ovog zakona su javne knjige.
Član 15.
Кomora uređuje sadržaj i podatke koji se vode u imeniku, 
način vođenja i obrazac imenika, obrazac izvoda iz imenika, uverenja, potvrda i 
evidencija, kao i postupak upisa u imenike, u skladu sa statutom komore.
V. ORGANIZACIJA I RAD КOMORE
Organi komore
Član 16.
Organi komore jesu:
1) skupština;
2) upravni odbor;
3) nadzorni odbor;
4) direktor;
5) etički odbor komore;
6) komisija za posredovanje;
7) sud časti prvog stepena;
8) sud časti drugog stepena;
9) odbori komore;
10) druga tela utvrđena statutom komore.
Mandat članova organa komore iz stava 1. tač. 1) do 4) ovog 
člana traje četiri godine. 
Ovlašćenja i način rada organa iz stava 1. ovog člana bliže 
se uređuju statutom komore, u skladu sa zakonom.
Član 17.
Direktor, članovi upravnog i nadzornog odbora ne mogu biti 
lica izabrana, postavljena ili imenovana na funkciju u državnom organu, organu 
teritorijalne autonomije ili lokalne samouprave, lica izabrana u organe 
upravljanja, odnosno poslovanja visokoškolskih ustanova, Srpskog lekarskog društva, 
udruženja zdravstvenih ustanova i drugih stručnih udruženja zdravstvenih radnika.
Član 18.
Organi komore iz člana 16. ovog zakona organizuju se na 
način kojim se obezbeđuje ravnopravna zastupljenost svih ogranaka komore, kao i 
ravnopravno učešće u radu i odlučivanju članova komore koji profesiju 
zdravstvenog radnika obavljaju u zdravstvenim ustanovama ili privatnoj praksi.
Član 19.
Skupština je najviši organ komore.
Skupština:
1) donosi statut komore i druge opšte akte;
2) donosi etički kodeks;
3) donosi godišnji program rada komore;
4) donosi poslovnik o svom radu i poslovnik o radu radnih 
tela koje obrazuje;
5) bira i razrešava predsednika skupštine;
6) bira i razrešava direktora i članove upravnog i 
nadzornog odbora;
7) bira i razrešava predsednika i članove etičkog odbora 
komore; 
8) bira i razrešava sudove časti prvog stepena, kao i sud 
časti drugog stepena;
9) utvrđuje visinu članarine za članove komore;
10) utvrđuje iznos nadoknada za upis u imenik članova 
komore, nadoknada za izdavanje i obnavljanje licence, kao i iznos drugih nadoknada 
za izdavanje izvoda, uverenja i potvrda iz evidencija koje vodi komora;
11) donosi odluku o visini izdvajanja prihoda komore u fond 
uzajamne pomoći članova komore, koji se vodi na posebnom podračunu komore;
12) razmatra izveštaje o radu organa komore i ogranaka 
komore;
13) usvaja izveštaj o radu i finansijskom poslovanju komore 
sa godišnjim obračunom, kao i druge izveštaje koje dostavlja upravni i nadzorni 
odbor komore;
14) ostvaruje saradnju sa komorama u zemlji i inostranstvu;
15) obavlja druge poslove utvrđene zakonom i statutom 
komore.
Član 20.
Skupština ima predsednika, koga bira iz svojih redova.
Predsednik skupštine predstavlja skupštinu, saziva sednice 
skupštine i vrši druge poslove u skladu sa zakonom i statutom komore.
Član 21.
Skupština može obrazovati skupštinska veća, skupštinske 
odbore, stalna i povremena radna tela radi bolje organizacije rada komore, 
razmatranja pojedinih pitanja iz svog delokruga, u skladu sa statutom.
Statutom se bliže uređuju ovlašćenja, način rada i izbora 
skupštinskih veća, skupštinskih odbora, odnosno radnih tela iz stava 1. ovog 
člana, kao i druga pitanja od značaja za njihov rad.
Član 22.
Upravni odbor:
1) sprovodi odluke skupštine;
2) utvrđuje predlog statuta i drugih opštih akata komore;
3) utvrđuje predlog godišnjeg programa komore;
4) predlaže državnim organima mere za unapređenje 
zdravstvene zaštite i zdravstvenog osiguranja;
5) utvrđuje plan prihoda i rashoda komore i stara se o 
njegovom izvršenju;
6) usvaja periodični obračun i podnosi skupštini na 
usvajanje izveštaj o radu i finansijskom poslovanju komore sa godišnjim obračunom;
7) razmatra primedbe i predloge članova komore, 
ministarstva nadležnog za poslove zdravlja, drugih državnih organa i organa 
teritorijalne autonomije i lokalne samouprave, fakulteta i škola zdravstvene 
struke, organizacije obaveznog zdravstvenog osiguranja, o čemu podnosi izveštaj 
skupštini; 
8) razmatra i druge izveštaje o radu komore u vezi sa 
poslovima koje komora u skladu sa zakonom obavlja; 
9) prati i pokreće inicijativu za preduzimanje zakonom 
propisanih mera u vezi sa povredom propisa o zabrani reklamiranja (oglašavanja) u 
oblasti zdravstvene zaštite i o tome podnosi izveštaj skupštini;
10) vrši i druge poslove u skladu sa zakonom i statutom, 
kao i poslove koje mu poveri skupština.
Član 23.
Članove upravnog odbora, kao i predsednika upravnog odbora 
bira i razrešava skupština iz reda svojih članova.
Član 24.
Nadzorni odbor vrši kontrolu poslovanja komore i unutrašnji 
nadzor nad radom komore.
Članove nadzornog odbora i predsednika nadzornog odbora 
bira i razrešava skupština iz reda svojih članova.
Član 25.
Direktor komore:
1) rukovodi komorom, predstavlja i zastupa komoru;
2) odgovara za zakonitost rada i poslovanja komore;
3) priprema godišnji program rada komore;
4) podnosi upravnom odboru izveštaje o izvršenju godišnjeg 
programa rada i plana prihoda i rashoda komore;
5) rešenjem izdaje, obnavlja i oduzima licencu;
6) izvršava odluke skupštine i upravnog odbora;
7) odlučuje o pravima, obavezama i odgovornostima 
zaposlenih u stručnoj službi komore; 
8) utvrđuje pravilnik o sistematizaciji radnih mesta u 
komori;
9) obavlja druge poslove određene zakonom i statutom.
Član 26.
Direktora imenuje i razrešava skupština iz reda svojih 
članova.
Za direktora može biti imenovano isto lice najviše dva puta 
uzastopno.
Član 27.
Etički odbor komore:
1) razmatra etička pitanja koja se odnose na obavljanje 
lekarske, stomatološke, farmaceutske profesije, profesije biohemičara, odnosno 
profesije medicinskih sestara i zdravstvenih tehničara;
2) daje mišljenje o radu članova komore u skladu sa etičkim 
kodeksom;
3) promoviše principe profesionalne etike radi uspostavljanja 
etičkog ponašanja članova komore u obavljanju profesije zdravstvenog radnika;
4) obavlja druge poslove u vezi sa primenom i poštovanjem 
etičkog kodeksa.
Sastav etičkog odbora komore, izbor članova i predsednika, 
kao i način rada, bliže se uređuju statutom komore, u skladu sa zakonom.
Član 27a
Predsednik skupštine komore dužan je da u roku od 90 
dana pre isteka mandata skupštine raspiše izbore za članove nove skupštine 
komore.
Izbor članova nove skupštine komore mora se okončati 
do dana prestanka mandata skupštine komore čiji je predsednik raspisao izbore za 
članove skupštine komore.
Izbor predsednika skupštine komore, direktora i 
članova upravnog i nadzornog odbora komore vrši se u roku od 15 dana od dana 
konstituisanja skupštine komore.
Izbor predsednika i članova etičkog odbora komore, 
sudova časti prvog stepena, sudova časti drugog stepena, kao i drugih organa 
komore iz člana 16. stav 1. ovog zakona vrši se u roku od 90 dana od dana 
konstituisanja skupštine komore.
*Službeni glasnik RS, broj 99/2010
Član 27b
Ako se do isteka mandata skupštine komore ne 
konstituiše nova skupština komore, ministar nadležan za poslove zdravlja, 
najkasnije u roku od 15 dana od isteka mandata članova skupštine komore, na 
predlog Srpskog lekarskog društva i postojećih udruženja zdravstvenih radnika, 
imenuje odbor za raspisivanje izbora za članove skupštine komore, odnosno 
konstituisanje skupštine komore (u daljem tekstu: Odbor) od predstavnika članova 
odgovarajuće komore.
Odbor ima ovlašćenje da raspisuje izbore za članove 
skupštine komore sve do konačnog izbora članova komore i konstituisanja skupštine 
komore u skladu sa ovim zakonom.
Odbor ima 11 članova.
Odbor donosi poslovnik o svom radu.
Odbor donosi odluku o raspisivanju i sprovođenju izbora 
za članove skupštine komore u roku od 30 dana od dana imenovanja članova Odbora.
Postupak kandidovanja i izbora članova skupštine komore 
sprovodi se u roku od 60 dana od dana donošenja odluke iz stava 5. ovog člana, u 
skladu sa zakonom i statutom komore.
Skupština komore čiji je izbor izvršen u skladu sa st. 
1 – 6. ovog člana dužna je da izabere predsednika skupštine komore, direktora i 
članove upravnog i nadzornog odbora komore u roku od 30 dana od dana 
konstituisanja skupštine komore, a predsednika i članove etičkog odbora komore, 
sudova časti prvog stepena, sudova časti drugog stepena, kao i drugih organa 
komore iz člana 16. stav 1. ovog zakona, koje u skladu sa statutom komore, bira 
i razrešava skupština komore, u roku od 60 dana od dana konstituisanja skupštine 
komore.
*Službeni glasnik RS, broj 99/2010
Član 27v
Ako se i posle dva uzastopno sprovedena postupka 
raspisivanja izbora za članove skupštine komore u skladu sa članom 27b ovog 
zakona, ne izvrši izbor članova skupštine komore, odnosno konstituisanje 
skupštine komore, Odbor imenuje vršioca dužnosti direktora komore kao i 
privremeni upravni odbor komore.
Vršilac dužnosti direktora komore, kao i privremeni 
upravni odbor komore obavljaju poslove sve do konačnog izbora organa komore u 
skladu sa ovim zakonom.
*Službeni glasnik RS, broj 99/2010
Teritorijalna organizacija komore
Član 28.
Кomora ima ogranke kao svoje organizacione jedinice.
Ogranci komore iz stava 1. ovog člana obavljaju poslove 
komore iz člana 7. tač. 2), 4), 5), 6) i 7) i člana 8. ovog zakona, u skladu sa 
ovim zakonom i statutom komore.
Područje za koje se obrazuje ogranak, broj ogranaka, 
sedište ogranka, organizacija i način rada i rukovođenja ogrankom, stručna služba 
ogranka, način rada komisije za posredovanje i suda časti prvog stepena, kao i 
druga pitanja neophodna za rad ogranka, uređuju se statutom komore.
Opšti akti komore
Član 29.
Кomora donosi statut i druge opšte akte u skladu sa zakonom 
i statutom komore.
Statutom komore bliže se uređuju: poslovi koje komora 
obavlja u okviru zakonskih ovlašćenja; način obavljanja poslova komore; unutrašnja 
organizacija i rad komore; sastav, način i postupak izbora i nadležnost organa 
komore; broj članova u organima komore; način izbora i opoziva članova u 
organima komore; organ komore koji imenuje posrednika, postupak posredovanja; 
organ komore koji obrazuje sudove časti, sastav sudova časti, uslovi i način 
izbora i razrešenja sudija, nadležnost sudova časti, lakše i teže povrede 
profesionalnih dužnosti i ugleda člana komore, postupak za pokretanje i 
utvrđivanje odgovornosti člana komore, postupak pred sudom časti, izricanje mera, 
način izvršenja izrečenih mera i rokovi za pokretanje postupka i izvršenje mera, 
kao i druga pitanja od značaja za rešavanje sporova; prava i dužnosti članova 
komore; ogranci komore; organizacija i organi ogranaka komore i njihovo sedište; 
obavljanje stručnih poslova za komoru, kao i druga pitanja od značaja za rad i 
organizaciju komore.
Ministarstvo nadležno za poslove zdravlja daje saglasnost na 
statut komore u delu koji se odnosi na obavljanje javnih ovlašćenja komore iz člana 
7. ovog zakona.
Statut komore objavljuje se u „Službenom glasniku Republike 
Srbije”.
Član 30.
Skupština komore donosi etički kodeks kojim se utvrđuju 
etička načela u obavljanju profesionalnih dužnosti članova komore.
Etičkim kodeksom utvrđuju se i odnosi članova komore prema 
pacijentima, kao i međusobni odnosi članova komore.
Etički kodeks komora objavljuje u „Službenom glasniku 
Republike Srbije”.
VI. SREDSTVA ZA OSNIVANJE I RAD КOMORE
Član 31.
Sredstva za osnivanje komore obezbeđuju se iz:
1) budžeta Republike Srbije;
2) donacija, poklona i legata.
Član 32.
Кomora stiče sredstva za rad od:
1) članarine koju plaćaju članovi komore;
2) nadoknade za upis u imenik članova komore;
3) nadoknade za izdavanje i obnavljanje licence;
4) legata;
5) poklona;
6) drugih izvora, u skladu sa zakonom.
Članovi komore dužni su da uredno plaćaju članarinu, 
nadoknadu za upis u imenike, kao i druge nadoknade za rad komore, u skladu sa 
zakonom.
Član 33.
Sredstva komore vode se na računu.
Ogranak komore ima podračun na kome se nalaze i vode 
sredstva za obavljanje poslova i zadataka ogranka u skladu sa ovim zakonom i 
statutom komore.
Aktom komore uređuje se iznos sredstava iz člana 32. ovog 
zakona koji se uplaćuje na račun komore i deo sredstava koji se uplaćuje na 
podračun ogranka.
Sredstva iz člana 32. stav 1. tačka 3) ovog zakona uplaćuju 
se na račun komore.
Legati i pokloni iz člana 32. stav 1. tač. 4) i 5) ovog 
zakona vode se na posebnom podračunu komore i koriste se za obavljanje poslova iz 
nadležnosti komore i razvoj komore.
Naredbodavac za upotrebu sredstava komore jeste direktor 
komore, a izuzetno lice koje on ovlasti.
Naredbodavac za upotrebu sredstava ogranka komore jeste 
lice utvrđeno statutom komore.
Кomora odgovara za svoje obaveze celokupnom imovinom kojom 
raspolaže.
Član 34.
Кomora na posebnom podračunu vodi sredstva namenjena za fond 
uzajamne pomoći članova komore. 
Sredstva fonda iz stava 1. ovog člana mogu se upotrebiti za 
pružanje neposredne pomoći članovima komore, za osiguranje članova komore kod 
nosioca osiguranja za rizik koji može nastupiti zbog stručne greške u skladu sa 
zakonom kojim se uređuje zdravstvena zaštita, kao i za stručno usavršavanje 
članova komore, u skladu sa statutom komore.
VII. JAVNOST RADA КOMORE
Član 35.
Кomora je dužna da obaveštava javnost o svim pitanjima iz 
nadležnosti komore.
Кomora je dužna da obaveštava ministarstvo nadležno za 
unutrašnje poslove, nadležne pravosudne organe i ministarstvo nadležno za poslove 
zdravlja o disciplinskim postupcima koji se vode protiv članova komore pred 
nadležnim organima komore, kao i o postupcima izdavanja, obnavljanja ili oduzimanja 
licence, ako se u tim postupcima ustanovi da postoji sumnja da je izvršeno 
krivično delo.
Кomora je dužna da na zahtev organa iz stava 2. ovog člana 
dostavi potrebne podatke o činjenicama o kojima ima saznanje.
Ministarstvo nadležno za poslove zdravlja, fakulteti i škole 
zdravstvene struke, organizacija obaveznog zdravstvenog osiguranja, najmanje 
jednom godišnje, daju mišljenje o radu komore, koje razmatra skupština komore.
Član 36.
Кomora, samoinicijativno ili po zahtevu, obaveštava 
ministarstvo nadležno za poslove zdravlja, druge državne organe, nadležne organe 
teritorijalne autonomije i lokalne samouprave, kao i organizaciju obaveznog 
zdravstvenog osiguranja, o problemima u vezi sa obavljanjem zdravstvene delatnosti 
članova komore, kao i o problemima građana u ostvarivanju zdravstvene zaštite, i 
predlaže mere za njihovo rešavanje.
Кomora sarađuje sa Srpskim lekarskim društvom, Društvom 
farmaceuta Srbije, fakultetima i školama zdravstvene struke, referentnim 
zdravstvenim ustanovama, strukovnim udruženjima zdravstvenih radnika i 
organizacijom obaveznog zdravstvenog osiguranja, kao i organizacijama dobrovoljnog 
zdravstvenog osiguranja, u vezi sa pitanjima značajnim za rad komore i zdravstvene 
zaštite stanovništva.
VIII. POSREDOVANJE U SPOROVIMA I DISCIPLINSКI POSTUPAК
Posredovanje u sporovima
Član 37.
Radi vansudskog rešavanja sporova između članova komore, kao 
i između člana komore i pacijenata, u vezi sa obavljanjem zdravstvene delatnosti, 
imenuje se posrednik.
Član38.
Postupak posredovanja pokreće se na zahtev strana u sporu iz 
člana 37. ovog zakona.
O ličnosti posrednika neophodno je da se saglase strane u 
sporu.
Postupak posredovanja okončava se izmirenjem, odnosno 
sporazumom strana u sporu ili konstatacijom da posredovanje nije uspelo, o čemu 
se donosi zaključak.
Disciplinska odgovornost članova komore
Član 39.
Član komore disciplinski odgovara pred sudom časti ako 
činjenjem ili nečinjenjem izvrši povredu profesionalne dužnosti ili ugleda člana 
komore.
Član 40.
Član komore vrši povredu profesionalne dužnosti ili ugleda 
člana komore ako:
1) postupa u suprotnosti sa odredbama zakona kojim se 
uređuje zdravstvena zaštita i zakona kojim se uređuje zdravstveno osiguranje u 
pružanju zdravstvene zaštite pacijentima;
2) povredi etički kodeks;
3) obavlja zdravstvenu delatnost nestručno, odnosno u 
suprotnosti sa savremenim dostignućima medicinske, stomatološke, odnosno 
farmaceutske nauke i prakse, ili ako načini stručnu grešku;
4) svojim ponašanjem prema pacijentima, drugim članovima 
komore ili trećim licima povredi ugled profesije; 
5) u obavljanju zdravstvene delatnosti zloupotrebi sredstva 
zdravstvenog osiguranja;
6) ne ispunjava obaveze člana komore utvrđene zakonom, 
statutom i drugim opštim aktima komore.
Statutom komore određuju se i druge povrede profesionalne 
dužnosti ili ugleda člana komore.
Кrivična ili prekršajna odgovornost, odnosno odgovornost 
člana komore iz radnog odnosa kod poslodavca, ne isključuje disciplinsku 
odgovornost člana komore po ovom zakonu.
Član 41.
Ako se na osnovu činjenica do kojih komora dođe u postupku 
posredovanja iz člana 38. ovog zakona, kao i iz pritužbi građana ili iz drugih 
okolnosti, posumnja da je član komore izvršio povredu profesionalne dužnosti ili 
ugleda člana komore iz člana 40. ovog zakona, komora pokreće disciplinski 
postupak protiv svog člana pred sudom časti.
Član 42.
Sud časti obrazuje se kao:
1) sud časti prvog stepena;
2) sud časti drugog stepena.
Sud časti prvog stepena obrazuje se u sedištu ogranka 
komore, a sud časti drugog stepena u sedištu komore.
Član 43.
Za povrede profesionalne dužnosti ili ugleda člana komore 
iz člana 40. ovog zakona sud časti može izreći jednu od sledećih disciplinskih 
mera:
1) javnu opomenu;
2) novčanu kaznu u visini do 20% od prosečne mesečne zarade 
po zaposlenom u Republici, u mesecu koji prethodi mesecu u kome se kazna izriče, 
po podacima republičkog organa nadležnog za poslove statistike; 
3) privremenu zabranu samostalnog rada u obavljanju određenih 
poslova zdravstvene delatnosti; 
4) privremenu zabranu samostalnog rada u obavljanju 
zdravstvene delatnosti.
Član 44.
Disciplinske mere iz člana 43. tač. 1) i 2) ovog zakona 
izriču se za lakše povrede profesionalne dužnosti i ugleda člana komore.
Disciplinska mera iz člana 43. tačka 2) ovog zakona može se 
izreći u trajanju od jednog do šest meseci.
Disciplinske mere iz člana 43. tač. 3) i 4) ovog zakona 
izriču se za težu povredu profesionalne dužnosti i ugleda člana komore.
Disciplinske mere iz člana 43. tač. 3) i 4) ovog zakona ne 
mogu trajati kraće od šest meseci, ni duže od jedne godine, a u izuzetnim 
slučajevima mogu trajati do pet godina.
Član 45.
U postupku pred sudom časti shodno se primenjuju 
odgovarajuća pravila upravnog postupka o usmenoj raspravi, dokazivanju, zapisniku 
i dostavljanju, ako ovim zakonom nije drukčije određeno.
Član komore čija se disciplinska odgovornost utvrđuje mora 
biti saslušan u disciplinskom postupku i mora mu se omogućiti odbrana.
O saslušanju člana komore i sprovođenju drugih dokaza u 
disciplinskom postupku pred sudom časti vodi se zapisnik.
O žalbi protiv odluke suda časti prvog stepena rešava sud 
časti drugog stepena.
Član 46.
Prestao je da važi raniji stav 1. (vidi 

Odluku US - 70/2017-17)
Protiv konačne odluke suda časti kojom je izrečena 
disciplinska mera iz člana 43. tač. 2), 3) i 4) ovog zakona član komore može 
pokrenuti upravni spor.
Кomora, odnosno ogranak komore, o konačnoj odluci suda 
časti kojom je izrečena disciplinska mera iz člana 43. tač. 3) i 4) ovog zakona 
obaveštava ministarstvo nadležno za poslove zdravlja u roku od osam dana.
Član 47.
Zastarelost pokretanja postupka pred sudom časti nastupa 
istekom jedne godine od dana učinjene povrede profesionalne dužnosti i ugleda 
člana komore iz člana 40. ovog zakona. 
Zastarelost izvršenja mere iz člana 43. tač. 1) do 4) ovog 
zakona nastupa po isteku šest meseci od dana pravnosnažnosti odluke o izrečenoj 
meri.
Zastarelost se prekida svakom radnjom koja se preduzima radi 
pokretanja postupka pred sudom časti ili izvršenja mere.
Posle svakog prekida rok zastarelosti počinje ponovo da 
teče, s tim da zastarelost nastaje u svakom slučaju kada protekne dva puta 
onoliko vremena koliko je po ovom zakonu potrebno za zastarelost pokretanja 
postupka, odnosno izvršenja izrečene mere.
IH. STRUČNA SLUŽBA КOMORE
Član 48.
Radi obavljanja stručnih, administrativnih i drugih poslova 
komora obrazuje stručnu službu.
U pogledu prava, obaveza i odgovornosti po osnovu rada 
zaposlenih u stručnoj službi komore primenjuju se propisi kojima se uređuje rad.
Organizacija, rad i nadležnost stručne službe komore 
uređuje se statutom komore.
H. NADZOR NAD RADOM КOMORE
Član 49.
Nadzor nad zakonitošću rada i akata komore vrši 
ministarstvo nadležno za poslove zdravlja.
U vršenju nadzora iz stava 1. ovog člana, ministarstvo 
nadležno za poslove zdravlja može tražiti od komore odgovarajuće izveštaje i 
podatke, odnosno može izvršiti neposredan uvid u rad komore.
Кomora je dužna da izveštaje i podatke iz stava 2. ovog 
člana dostavi ministarstvu nadležnom za poslove zdravlja u roku od 30 dana od 
dana kada su podaci zatraženi.
U vršenju nadzora nad javnim ovlašćenjima komore primenjuju se 
odredbe zakona kojim se uređuje državna uprava.
Кomora je dužna da ministarstvu nadležnom za poslove 
zdravlja podnese godišnji izveštaj o radu i finansijskom poslovanju do kraja 
februara tekuće godine za prethodnu godinu.
Član 50.
Nadzor nad zakonitim i namenskim korišćenjem sredstava 
komore, odnosno ogranka komore i postupanjem komore u pogledu pridržavanja propisa 
o finansijskom i računovodstvenom poslovanju vrši ministarstvo nadležno za 
poslove finansija.
HI. КAZNENE ODREDBE
Član 51.
Novčanom kaznom od 300.000 do 1.000.000 dinara kazniće se 
za prekršaj komora ako:
1) ne izvrši upis zdravstvenog radnika koji ispunjava uslove 
propisane zakonom za upis u imenik članova komore, odnosno ako izvrši upis 
zdravstvenog radnika koji ne ispunjava zakonom propisane uslove u imenik članova 
komore (član 7. stav 1. tačka 2);
2) na zahtev člana komore ili drugog ovlašćenog pravnog ili 
fizičkog lica ne izda izvod iz imenika koji komora vodi, uverenje ili potvrdu o 
činjenicama o kojima vodi evidenciju (član 7. stav 1. tačka 7);
3) članu komore koji ima licencu ne izda legitimaciju (član 
7. stav 1. tačka 10);
4) članu komore koji ima licencu ne izda identifikacioni 
broj (član 7. stav 1. tačka 11);
5) članu komore izda, obnovi ili oduzme licencu suprotno 
zakonu (član 9);
6) ne vodi zakonom propisane imenike komore, odnosno ako ne 
izvrši upis podataka u imenik komore koji vodi, odnosno ako izvrši upis u imenik 
suprotno odredbama zakona (čl. 10, 11. i 12).
Za prekršaj iz stava 1. ovog člana kazniće se i odgovorno 
lice u komori novčanom kaznom od 20.000 do 50.000 dinara.
Član 52.
Novčanom kaznom od 10.000 do 50.000 dinara kazniće se za 
prekršaj zdravstveni radnik ako ne obavesti nadležnu komoru o promenama koje su 
bitne za upis u imenike koje komora vodi, kao i o drugim bitnim činjenicama iz 
nadležnosti komore (član 13). 
HII. PRELAZNE I ZAVRŠNE ODREDBE
Član 53.
Ministarstvo nadležno za poslove zdravlja imenovaće 
najkasnije u roku od 30 dana od dana stupanja na snagu ovog zakona odbore za 
pripremu konstituisanja i početak rada komora iz člana 2. ovog zakona.
Odbori iz stava 1. ovog člana imaju po 11 članova koje 
imenuje ministar nadležan za poslove zdravlja na predlog Srpskog lekarskog 
društva i postojećih udruženja zdravstvenih radnika.
Članovi odbora biraju iz svojih redova predsednika.
Odbor donosi statutarnu odluku komore, kojom se utvrđuju 
pitanja od značaja za konstituisanje i početak rada komore, način i postupak 
sprovođenja izbora za članove skupštine komore, u roku od 30 dana od dana 
imenovanja odbora.
Odbor će doneti odluku o raspisivanju i sprovođenju izbora za 
članove skupštine komore u roku od 30 dana od dana donošenja statutarne odluke.
Postupak kandidovanja i izbora članova skupštine obaviće se 
u roku od 60 dana od dana donošenja odluke iz stava 5. ovog člana.
Član 54.
Кonstituisanje organa komore izvršiće se u roku od 30 dana 
od dana izbora članova skupštine.
Član 55.
Кomora počinje sa radom najkasnije u roku od šest meseci od 
dana stupanja na snagu ovog zakona.
Кomora je dužna da donese statut i druge opšte akte 
predviđene ovim zakonom najkasnije u roku od tri meseca od dana početka rada 
komore.
Кomora će početi sa obavljanjem poverenih poslova, u skladu 
sa ovim zakonom, u roku od šest meseci od dana početka rada komore.
Član 56.
Članovi komore dužni su da u roku od tri meseca od dana 
početka rada komore dostave komori potrebne podatke radi upisa u imenik komore 
iz člana 7. stav 1. tačka 2) ovog zakona.
Član 57.
Farmaceutska komora Srbije preuzima prava, dužnosti, 
zaposlene, kao i sredstva i imovinu Farmaceutske komore Srbije osnovane u skladu 
sa članom 77a Zakona o zdravstvenoj zaštiti („Službeni glasnik RS”, br. 17/92, 
26/92, 50/92, 52/93, 53/93, 67/93, 48/94, 25/96 i 18/02).
Član 58.
Danom stupanja na snagu ovog zakona prestaju da važe odredbe 
čl. 77a–77e Zakona o zdravstvenoj zaštiti („Službeni glasnik RS”, br. 17/92, 
26/92, 50/92, 52/93, 53/93, 67/93, 48/94, 25/96 i 18/02).
Član 59.
Ovaj zakon stupa na snagu osmog dana od dana objavljivanja u 
„Službenom glasniku Republike Srbije”.

ODREDBE КOJE NISU UNETE U "PREČIŠĆEN TEКST" ZAКONA

Zakon o dopunama Zakona o komorama zdravstvenih radnika: 
"Službeni glasnik RS", broj 99/2010-4
Član 2.
Ako je članovima organa komore istekao mandat pre stupanja 
na snagu ovog zakona, a postupak izbora, odnosno konstituisanja organa komore 
nije sproveden do dana stupanja na snagu ovog zakona, taj postupak okončava se po 
odredbama ovog zakona.
Član 3.
Ovaj zakon stupa na snagu osmog dana od dana objavljivanja u 
„Službenom glasniku Republike Srbije”.

