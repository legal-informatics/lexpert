





ZAКON

o tajnosti podataka

„Službeni glasnik RS“ 

broj 104
od 16. decembra 2009.





I. OSNOVNE ODREDBE



Predmet zakona



Član 1.

Ovim zakonom uređuje se jedinstven sistem određivanja i
zaštite tajnih podataka koji su od interesa za nacionalnu i javnu bezbednost, odbranu,
unutrašnje i spoljne poslove Republike Srbije, zaštite stranih tajnih podataka, pristup
tajnim podacima i prestanak njihove tajnosti, nadležnost organa i nadzor nad sprovođenjem
ovog zakona, kao i odgovornost za neizvršavanje obaveza iz ovog zakona i druga pitanja
od značaja za zaštitu tajnosti podataka.



Pojmovi



Član 2.

U smislu ovog zakona:

1) podatak od interesa za Republiku Srbiju je svaki
podatak ili dokument kojim raspolaže organ javne vlasti, koji se odnosi na teritorijalni
integritet i suverenost, zaštitu ustavnog poretka, ljudskih i manjinskih prava i sloboda,
nacionalnu i javnu bezbednost, odbranu, unutrašnje poslove i spoljne poslove; 


2) tajni podatak je podatak od interesa za Republiku
Srbiju koji je zakonom, drugim propisom ili odlukom nadležnog organa donesenom u
skladu sa zakonom, određen i označen određenim stepenom tajnosti; 

3) strani tajni podatak je podatak koji Republici
Srbiji poveri strana država ili međunarodna organizacija uz obavezu da ga čuva kao
tajni, kao i tajni podatak koji nastane u saradnji Republike Srbije sa drugim državama,
međunarodnim organizacijama i drugim međunarodnim subjektima, u skladu sa zaključenim
međunarodnim sporazumom koji je sa stranom državom, međunarodnom organizacijom ili
drugim međunarodnim subjektom zaključila Republika Srbija;

4) dokument je svaki nosač podatka (papir, magnetni
ili optički medij, disketa, USB memorija, smart kartica, kompakt disk, mikrofilm,
video i audio zapis i dr.), na kome je zapisan ili memorisan tajni podatak;

5) određivanje tajnih podataka je postupak kojim
se podatak, u skladu sa ovim zakonom, određuje kao tajni i za koji se utvrđuje stepen
i rok tajnosti; 

6) označavanje stepena tajnosti je označavanje tajnog
podatka oznakama: „DRŽAVNA TAJNA”, „STROGO POVERLJIVO”, „POVERLJIVO” ili „INTERNO”;

7) organ javne vlasti je državni organ, organ teritorijalne
autonomije, organ jedinice lokalne samouprave, organizacija kojoj je povereno vršenje
javnih ovlašćenja, kao i pravno lice koje osniva državni organ ili se finansira u
celini, odnosno u pretežnom delu iz budžeta, a koji postupa sa tajnim podacima, odnosno
koji ih stvara, pribavlja, čuva, koristi, razmenjuje ili na drugi način obrađuje;

8) bezbednosna provera je postupak koji pre izdavanja
sertifikata za pristup tajnim podacima sprovodi nadležni organ, u cilju prikupljanja
podataka o mogućim bezbednosnim rizicima i smetnjama u pogledu pouzdanosti za pristup
tajnim podacima;

9) šteta je narušavanje interesa Republike Srbije
nastalo kao posledica neovlašćenog pristupa, otkrivanja, uništavanja i zloupotrebe
tajnih podataka ili kao posledica druge radnje obrade tajnih podataka i stranih tajnih
podataka;

10) rukovalac tajnim podatkom je fizičko lice ili
organizaciona jedinica organa javne vlasti, koji preduzima mere zaštite tajnih podataka
u skladu sa odredbama ovog zakona (u daljem tekstu: rukovalac);

11) korisnik tajnog podatka je državljanin Republike
Srbije ili pravno lice sa sedištem u Republici Srbiji, kome je izdat sertifikat
od strane nadležnog organa, odnosno strano fizičko ili pravno lice kome je na osnovu
zaključenog međunarodnog sporazuma izdata bezbednosna dozvola za pristup tajnim podacima
(u daljem tekstu: dozvola), kao i funkcioner organa javne vlasti koji na osnovu ovog
zakona ima pravo pristupa i korišćenja tajnih podataka bez izdavanja sertifikata;

12) bezbednosni rizik je stvarna mogućnost narušavanja
bezbednosti tajnih podataka; 

13) mere zaštite su opšte i posebne mere koje se
preduzimaju radi sprečavanja nastanka štete, odnosno mere koje se odnose na ostvarivanje
administrativne, informatičko-telekomunikacione, personalne i fizičke bezbednosti
tajnih podataka i stranih tajnih podataka. 



Podaci koji se ne smatraju tajnim
podacima



Član 3.

Tajnim podatkom ne smatra se podatak koji je označen kao
tajna radi prikrivanja krivičnog dela, prekoračenja ovlašćenja ili zloupotrebe službenog
položaja ili drugog nezakonitog akta ili postupanja organa javne vlasti.



Pravo pristupa



Član 4.

Pristup tajnim podacima moguć je na način i pod uslovima
utvrđenim ovim zakonom, propisima donesenim na osnovu ovog zakona i međunarodnim
sporazumima.



Svrha prikupljanja



Član 5.

Tajni podaci se mogu koristiti samo u svrhu zbog koje su
prikupljeni, u skladu sa zakonom. 



Čuvanje i korišćenje



Član 6.

Tajni podaci se čuvaju i koriste u skladu sa merama zaštite
koje su propisane ovim zakonom, propisom donesenim na osnovu ovog zakona i međunarodnim
sporazumom.

Lice koje koristi tajni podatak ili lice koje se upoznalo
sa njegovom sadržinom dužno je da taj podatak čuva bez obzira na način na koji je
za takav podatak saznalo. 

Obaveza iz stava 2. ovog člana ostaje i posle prestanka
funkcije ili radnog odnosa, odnosno prestanka obavljanja dužnosti ili članstva u organu
javne vlasti ili odgovarajućem telu.



Zaštita poslovne i druge tajne



Član 7. 


Zaštita poslovne i druge tajne uređuje se posebnim zakonima.



II. ODREĐIVANJE TAJNIH PODATAКA



Podatak koji se može odrediti kao
tajni



Član 8.

Кao tajni podatak može se odrediti podatak od interesa
za Republiku Srbiju čijim bi otkrivanjem neovlašćenom licu nastala šteta, ako je
potreba zaštite interesa Republike Srbije pretežnija od interesa za slobodan pristup
informacijama od javnog značaja.

Podaci iz stava 1. ovog člana odnose se naročito na:

1) nacionalnu bezbednost Republike Srbije, javnu bezbednost,
odnosno na odbrambene, spoljnopolitičke, bezbednosne i obaveštajne poslove organa
javne vlasti; 

2) odnose Republike Srbije sa drugim državama, međunarodnim
organizacijama i drugim međunarodnim subjektima; 

3) sisteme, uređaje, projekte, planove i strukture koji
su u vezi sa podacima iz tač. 1) i 2) ovog stava; 

4) naučne, istraživačke, tehnološke, ekonomske i finansijske
poslove koji su u vezi sa podacima iz tač. 1) i 2) ovog stava.



Ovlašćeno lice za određivanje tajnosti
podatka



Član 9.

Tajnost podatka, pod uslovima i na način utvrđen ovim zakonom,
određuje ovlašćeno lice.

Ovlašćena lica su:

1) predsednik Narodne skupštine;

2) predsednik Republike;

3) predsednik Vlade;

4) rukovodilac organa javne vlasti;

5) izabrani, postavljeni ili imenovani funkcioner organa
javne vlasti koji je za određivanje tajnih podataka ovlašćen zakonom, odnosno propisom
donesenim na osnovu zakona, ili ga je za to pismeno ovlastio rukovodilac organa
javne vlasti;

6) lice zaposleno u organu javne vlasti koje je za to pismeno
ovlastio rukovodilac tog organa.

Ovlašćena lica iz stava 2. tač. 5) i 6) ovog člana ne mogu
da prenesu ovlašćenja na druga lica.



Postupak određivanja tajnosti podatka



Član 10. 


Ovlašćeno lice iz člana 9. stav 2. ovog zakona određuje
tajnost podatka prilikom njegovog nastanka, odnosno kada organ javne vlasti započne
obavljanje posla čiji je rezultat nastanak tajnog podatka.

Izuzetno od stava 1. ovog člana ovlašćeno lice može odrediti
tajnost podatka i naknadno, kad se ispune kriterijumi određeni ovim zakonom.

Pri određivanju tajnosti podatka, ovlašćeno lice procenjuje
moguću štetu po interes Republike Srbije.

Lice koje je zaposleno, odnosno koje obavlja određene poslove
u organu javne vlasti dužno je da, u okviru svojih radnih zadataka, odnosno ovlašćenja,
obavesti ovlašćeno lice o podacima koji bi mogli da budu određeni kao tajni.



Odluka o određivanju stepena tajnosti



Član 11.

Odluka o određivanju stepena tajnosti podatka donosi se
na osnovu procene iz člana 10. stav 3. ovog zakona, i u skladu sa tim, vrši se obeležavanje
dokumenta oznakom tajnosti predviđenom ovim zakonom (u daljem tekstu: oznaka tajnosti).

Pri određivanju stepena tajnosti podatka ovlašćeno lice
određuje najniži stepen tajnosti koji sprečava nastanak štete po interese Republike
Srbije.

Ako dokument sadrži podatke koji se mogu označiti različitim
stepenima tajnosti, ovlašćeno lice u odnosu na te stepene tajnosti obeležava dokument
višim stepenom tajnosti.

Odluka iz stava 1. ovog člana donosi se u pisanom obliku,
sa obrazloženjem. 



Posebni slučajevi određivanja i označavanja
tajnih podataka



Član 12.

Ovlašćeno lice određuje kao tajni onaj podatak koji je
nastao objedinjavanjem ili povezivanjem podataka koji sami po sebi nisu tajni, ako
tako objedinjeni ili povezani predstavljaju podatak koji treba zaštititi iz razloga
utvrđenih ovim zakonom.

Dokument koji sadrži podatke koji su već određeni kao tajni
u različitim stepenima i rokovima čuvanja tajnosti, označava se u odnosu na te podatke
višim stepenom tajnosti i dužim rokom čuvanja tajnosti sadržanog podatka.

Ako manji deo dokumenta sadrži tajne podatke, izdvaja se
i prilaže uz dokument kao poseban prilog obeležen oznakom tajnosti.



Oznake tajnosti



Član 13.

Dokument koji sadrži tajne podatke označava se:

1) oznakom stepena tajnosti; 

2) načinom prestanka tajnosti;

3) podacima o ovlašćenom licu;

4) podacima o organu javne vlasti.

Izuzetno od stava 1. ovog člana podatak se smatra tajnim
ako je dokument u kome je sadržan podatak označen samo stepenom tajnosti.

Vlada propisuje način i postupak označavanja tajnosti podataka,
odnosno dokumenata.



Stepeni tajnosti i sadržina podatka



Član 14.

Podatak iz člana 8. ovog zakona, ima jedan od sledećih
stepena tajnosti:

1) „DRŽAVNA TAJNA”, koji se određuje radi sprečavanja nastanka
neotklonjive teške štete po interese Republike Srbije; 

2) „STROGO POVERLJIVO”, koji se određuje radi sprečavanja
nastanka teške štete po interese Republike Srbije; 

3) „POVERLJIVO”, koji se određuje radi sprečavanja nastanka
štete po interese Republike Srbije;

4) „INTERNO”, koji se određuje radi sprečavanja nastanka
štete za rad, odnosno obavljanje zadataka i poslova organa javne vlasti koji ih je
odredio.

Za određivanje stepena tajnosti podataka mogu se primenjivati
samo stepeni tajnosti iz stava 1. ovog člana.

Bliže kriterijume za određivanje stepena tajnosti „DRŽAVNA
TAJNA” i „STROGO POVERLJIVO” određuje Vlada, uz prethodno pribavljeno mišljenje Saveta
za nacionalnu bezbednost. 

Bliže kriterijume za određivanje stepena tajnosti „POVERLJIVO”
i „INTERNO” određuje Vlada, na predlog nadležnog ministra, odnosno rukovodioca organa
javne vlasti. 



Označavanje stranih tajnih podataka



Član 15.

Dokument koji sadrži strani tajni podatak zadržava oznaku
stepena tajnosti kojim je označen u stranoj državi ili međunarodnoj organizaciji.

Pri označavanju stepena tajnosti dokumenata, za dokumenta
namenjena za saradnju sa stranim državama, međunarodnim organizacijama, odnosno drugim
subjektima međunarodnog prava, osim izraza iz člana 14. ovog zakona mogu se koristiti
oznake stepena tajnosti na engleskom jeziku i to:

1) oznaka stepena tajnosti „TOP SECRET” odgovara oznaci
stepena tajnosti „DRŽAVNA TAJNA”;

2) oznaka stepena tajnosti „SECRET” odgovara oznaci stepena
tajnosti „STROGO POVERLJIVO”;

3) oznaka stepena tajnosti „CONFIDENTIAL” odgovara oznaci
stepena tajnosti „POVERLJIVO”;

4) oznaka stepena tajnosti „RESTRICTED” odgovara oznaci
stepena tajnosti „INTERNO”.



Vremensko ograničenje tajnosti podataka



Član 16.

Tajnost podataka prestaje: 

1) datumom utvrđenim u dokumentu u kome je sadržan tajni
podatak;

2) nastupanjem određenog događaja utvrđenog u dokumentu
u kome je sadržan tajni podatak;

3) istekom zakonom određenog roka;

4) opozivom tajnosti;

5) ako je podatak učinjen dostupnim javnosti.

Ovlašćeno lice može da promeni način koji je određen za
prestanak tajnosti podatka, ako za to postoje osnovani razlozi, u skladu sa zakonom.

O promeni iz stava 2. ovog člana, ovlašćeno lice je dužno
da o tome, bez odlaganja, u pisanom obliku obavesti organe javne vlasti i lica koja
su tajni podatak dobila ili imaju pristup tom podatku. 



Prestanak tajnosti utvrđivanjem datuma



Član 17.

Ako ovlašćeno lice u postupku određivanja tajnosti utvrdi
da nastupanjem određenog datuma prestaju razlozi zbog kojih je podatak proglašen
za tajni, utvrdiće datum prestanka tajnosti i označiti ga u dokumentu koji sadrži
takav podatak.



Prestanak tajnosti nastupanjem određenog
događaja



Član 18.

Ako ovlašćeno lice u postupku određivanja tajnosti utvrdi
da nastupanjem određenog događaja prestaju razlozi zbog kojih je podatak proglašen
za tajni, utvrdiće da tajnost prestaje nastupanjem tog događaja i označiti ga u dokumentu
koji sadrži takav podatak.



Prestanak tajnosti istekom roka



Član 19.

Ako prestanak tajnosti podatka nije određen u skladu sa
čl. 17. i 18. ovog zakona, tajnost prestaje istekom roka određenog ovim zakonom.


Zakonski rok prestanka tajnosti podataka iz stava 1. ovog
člana određuje se prema stepenu tajnosti, i to: 

1) za podatak sa oznakom „DRŽAVNA TAJNA” – 30 godina; 


2) za podatak sa oznakom „STROGO POVERLJIVO” – 15 godina;

3) za podatak sa oznakom „POVERLJIVO” – pet godina;

4) za podatak sa oznakom „INTERNO” – dve godine.

Rokovi iz stava 2. ovog člana teku od dana određivanja tajnosti
podatka.



Produženje roka čuvanja tajnosti podataka



Član 20.

Ako posle isteka roka iz člana 19. stav 2. ovog zakona
postoje razlozi da se podatak i dalje čuva kao tajni, ovlašćeno lice može jednom
produžiti rok za prestanak tajnosti najduže za vremenski period utvrđen za pojedine
stepene tajnosti. 

Pored ovlašćenog lica iz stava 1. ovog člana, Vlada može
produžiti rok čuvanja tajnosti u slučajevima:

1) kada bi njihovo otkrivanje imalo nepopravljive teške štetne
posledice po nacionalnu bezbednost i naročito bitne državne, političke, ekonomske
ili vojne interese Republike Srbije;

2) kada je to predviđeno međunarodnim sporazumom ili drugim
međunarodnim obavezama Republike Srbije;

3) kada bi njihovo otkrivanje imalo nepopravljive teške posledice
po osnovna ljudska i građanska prava jednog ili više lica, ili bi ugrozilo bezbednost
jednog ili više lica. 

U slučaju iz stava 2. ovog člana Vlada može produžiti rok
za prestanak tajnosti za vremenski period utvrđen za pojedine stepene tajnosti.




Opoziv tajnosti podataka



Član 21.

U postupku opoziva tajnosti podataka utvrđuje se da podatak
prestaje da bude tajni pre isteka roka iz čl. 17. do 20. ovog zakona.

Odluka o opozivu tajnosti podatka donosi se ako nastupe
činjenice i okolnosti usled kojih podatak prestaje da bude od interesa za Republiku
Srbiju.

Odluka iz stava 2. ovog člana donosi se na osnovu periodične
procene tajnosti, predloga za opoziv, odnosno na osnovu odluke nadležnog državnog
organa.



Periodična procena tajnosti



Član 22.

Ovlašćeno lice vrši periodičnu procenu tajnosti, na osnovu
koje može izvršiti opoziv tajnosti, i to:

1) za podatak označen stepenom „DRŽAVNA TAJNA”, najmanje
jednom u deset godina; 

2) za podatak označen stepenom „STROGO POVERLJIVO”, najmanje
jednom u pet godina;

3) za podatak označen stepenom „POVERLJIVO”, najmanje jednom
u tri godine;

4) za podatak označen stepenom „INTERNO”, najmanje jednom
godišnje.

Ukoliko utvrdi da postoje razlozi iz člana 21. stav 2.
ovog zakona, ovlašćeno lice bez odlaganja donosi odluku o opozivu tajnosti, koja
mora biti obrazložena.



Predlog za opoziv tajnosti



Član 23.

Кorisnik tajnog podatka može ovlašćenom licu predložiti
opoziv tajnosti podatka.

Ovlašćeno lice dužno je da razmotri predlog iz stava
1. ovog člana i o svojoj odluci obavesti predlagača.



Opoziv tajnosti u postupku vršenja
kontrole



Član 24.

U postupku vršenja kontrole, Кancelarija Saveta za nacionalnu
bezbednost i zaštitu tajnih podataka (u daljem tekstu: Кancelarija Saveta) može od
ovlašćenog lica zahtevati vanrednu procenu tajnosti podatka i na osnovu te procene
sama doneti odluku o opozivu tajnosti. 



Opoziv tajnosti na osnovu odluke
nadležnog organa



Član 25.

Ovlašćeno lice organa javne vlasti opoziva tajnost podatka,
odnosno dokumenta koji sadrži tajni podatak i omogućava ostvarivanje prava tražiocu,
odnosno podnosiocu zahteva na osnovu rešenja Poverenika za informacije od javnog
značaja i zaštitu podataka o ličnosti u postupku po žalbi, odnosno na osnovu odluke
nadležnog suda u postupku po tužbi, u skladu sa zakonom kojim se uređuje slobodan
pristup informacijama od javnog značaja i zakonom koji uređuje zaštitu podataka
o ličnosti.



Opoziv tajnosti u javnom interesu



Član 26.

Narodna skupština, predsednik Republike i Vlada mogu sa
pojedinih dokumenata opozvati oznaku tajnosti, bez obzira na stepen tajnosti, ako
je to u javnom interesu ili zbog izvršavanja međunarodnih obaveza. 



Promena stepena tajnosti i vremenskog
trajanja tajnosti



Član 27.

Promena stepena tajnosti je označavanje podatka višim, odnosno
nižim stepenom tajnosti od onog stepena tajnosti koji je podatak do tada imao, pre
isteka roka iz čl. 17. do 20. ovog zakona.

Promena stepena tajnosti podatka i vremenskog trajanja tajnosti
vrši se shodnom primenom odredbi čl. 21. do 24. i člana 26. ovog zakona. 




Obaveštenje o promeni stepena tajnosti
i opozivu tajnosti



Član 28.

O promeni stepena tajnosti i vremenskog trajanja tajnosti,
kao i opozivu tajnosti podatka, ovlašćeno lice bez odlaganja u pisanom obliku obaveštava
korisnike tajnih podataka ili lica koja imaju pristup tim podacima.



Strani tajni podatak



Član 29.

Promena stepena i roka tajnosti, kao i opoziv tajnosti
stranog tajnog podatka, vrši se u skladu sa zaključenim međunarodnim sporazumom i
utvrđenim međunarodnim obavezama.



III. MERE ZAŠTITE TAJNIH PODATAКA



Кriterijumi zaštite tajnih podataka



Član 30.

Organ javne vlasti, u skladu sa ovim zakonom i propisima
donetim na osnovu ovog zakona, uspostavlja sistem postupaka i mera zaštite tajnih
podataka prema sledećim kriterijumima:

1) stepenu tajnosti;

2) prirodi dokumenta u kome je sadržan tajni podatak;

3) proceni pretnje za bezbednost tajnog podatka.



Vrste mera zaštite



Član 31.

Organ javne vlasti primenjuje opšte i posebne mere zaštite
u skladu sa zakonom i propisom donetim na osnovu zakona, radi zaštite tajnih podataka
koji se nalaze u njegovom posedu.



Opšte mere zaštite



Član 32.

Opšte mere zaštite tajnih podataka obuhvataju:

1) određivanje stepena tajnosti;

2) procenu pretnje za bezbednost tajnog podatka;

3) određivanje načina korišćenja i postupanja sa tajnim podatkom;

4) određivanje odgovornog lica za čuvanje, korišćenje, razmenu
i druge radnje obrade tajnog podatka;

5) određivanje rukovaoca tajnim podacima, uključujući i njegovu
bezbednosnu proveru u zavisnosti od stepena tajnosti podatka;

6) određivanje posebnih zona, zgrada i prostorija namenjenih
zaštiti tajnih podataka i stranih tajnih podataka; 

7) nadzor nad postupanjem sa tajnim podatkom;

8) mere fizičko-tehničke zaštite tajnog podatka, uključujući
i ugradnju i postavljanje tehničkih sredstava zaštite, utvrđivanje bezbednosne zone
i zaštitu van bezbednosne zone;

9) mere zaštite informaciono-telekomunikacionih sistema;

10) mere kripto-zaštite;

11) zaštitni režim radnih i formacijskih mesta, u okviru
akta o unutrašnjem uređenju i sistematizaciji radnih mesta;

12) utvrđivanje posebnih programa obrazovanja i obuke za
potrebe obavljanja poslova zaštite tajnih podataka i stranih tajnih podataka;

13) druge opšte mere određene zakonom.



Posebne mere zaštite



Član 33.

U cilju efikasne primene opštih mera zaštite tajnih podataka
iz člana 32. ovog zakona, aktom Vlade utvrđuju se posebne mere zaštite tajnih podataka.

Pojedine posebne mere zaštite mogu se bliže urediti aktom
nadležnog ministra, odnosno rukovodioca posebne organizacije, u skladu sa aktom
Vlade iz stava 1. ovog člana.



Obaveze rukovaoca



Član 34.

Rukovalac tajnim podacima, u skladu sa ovim zakonom i u
okviru svojih ovlašćenja, preduzima mere zaštite tajnih podataka i omogućava korisnicima
neposredan pristup tajnim podacima, izdaje kopiju dokumenta koji sadrži tajni podatak,
vodi evidenciju korisnika i stara se o razmeni tajnih podataka.



Čuvanje, prenošenje i dostavljanje tajnih
podataka



Član 35.

Tajni podaci čuvaju se na način tako da je pristup tim
podacima dozvoljen samo ovlašćenim korisnicima.

Tajni podaci mogu se prenositi i dostavljati izvan prostorija
organa javne vlasti samo uz pridržavanje propisanih mera bezbednosti i postupaka
kojima se obezbeđuje da podatke dobije samo lice koje ima sertifikat za pristup
tajnim podacima i koje ima pravo da ih dobije.

Prilikom prenošenja i dostavljanja tajnih podataka izvan prostorija
organa, postupci i mere zaštite određuju se prema stepenu tajnosti tih podataka,
u skladu sa zakonom i propisom donetim na osnovu zakona.

Prenošenje i dostavljanje tajnih podataka korišćenjem telekomunikaciono-informatičkih
sredstava vrši se uz obaveznu primenu propisanih mera kripto-zaštite. 


Sprovođenje mera kripto-zaštite, prilikom prenošenja i dostavljanja
tajnih podataka iz st. 3. i 4. ovog člana, obavlja se u skladu sa zakonom.



Dužnost obaveštavanja u slučaju gubitka,
krađe, oštećenja, uništenja ili neovlašćenog otkrivanja tajnih podataka i stranih tajnih
podataka



Član 36.

Кada dođe do saznanja da je došlo do gubitka, krađe, oštećenja,
uništenja ili neovlašćenog otkrivanja tajnih podataka i stranih tajnih podataka, funkcioner,
zaposleno lice, odnosno lice koja obavlja poslove u organu javne vlasti, bez odlaganja
obaveštava ovlašćeno lice organa javne vlasti.

Lice iz člana 35. stav 2. ovog zakona koje utvrdi da je
prilikom prenosa i dostavljanja tajnih podataka izvan prostorija organa javne vlasti,
došlo do gubitka, krađe, oštećenja, uništenja ili neovlašćenog otkrivanja tajnog podatka
i stranog tajnog podatka, bez odlaganja obaveštava ovlašćeno lice organa koji mu
je tajne podatke i strane tajne podatke preneo, odnosno dostavio.

Ovlašćeno lice dužno je da bez odlaganja preduzme sve potrebne
mere za utvrđivanje okolnosti zbog kojih je došlo do gubitka, krađe, oštećenja, uništenja
ili neovlašćenog otkrivanja tajnog podatka i stranog tajnog podatka, izvrši procenu
prouzrokovane štete, kao i da preduzme potrebne mere u cilju otklanjanja štete i sprečavanja
ponovnog gubitka, krađe, oštećenja, uništenja ili neovlašćenog otkrivanja tajnog podatka
i stranog tajnog podatka.

U slučaju iz stava 3. ovog člana o preduzetim merama ovlašćeno
lice obaveštava Кancelariju Saveta. 



IV. PRISTUP TAJNIM PODACIMA



Pristup tajnim podacima bez sertifikata



Član 37.

Pristup tajnim podacima i korišćenje podataka i dokumenata
bilo kog stepena tajnosti bez izdavanja sertifikata, na osnovu funkcije i u cilju
obavljanja poslova iz njihove nadležnosti imaju predsednik Narodne skupštine, predsednik
Republike i predsednik Vlade.



Pristup tajnim podacima bez bezbednosne
provere i posebna ovlašćenja i dužnosti



Član 38.

Državni organi koje bira Narodna skupština, rukovodioci
državnih organa koje bira Narodna skupština, sudije Ustavnog suda i sudije, ovlašćeni
su da pristupe podacima svih stepena tajnosti koji su im potrebni za obavljanje poslova
iz njihove nadležnosti bez bezbednosne provere.

Izuzetno, lica iz stava 1. ovog člana imaju pravo na pristup
tajnim podacima koji su označeni stepenom „DRŽAVNA TAJNA” i „STROGO POVERLJIVO” uz
prethodnu bezbednosnu proveru iz člana 53. tač. 2) i 3) ovog zakona, ako je to potrebno
za obavljanje poslova iz njihove nadležnosti, ako se ti podaci odnose na: 


1) radnje sprečavanja, otkrivanja, istrage i gonjenja za krivična
dela, koje sprovode nadležni državni organi, do okončanja istrage, odnosno gonjenja;

2) način primene posebnih postupaka i mera u pribavljanju
bezbednosnih i obaveštajnih podataka u konkretnom slučaju;

3) pripadnike ministarstva nadležnog za unutrašnje poslove
i službi bezbednosti sa prikrivenim identitetom, dok je to neophodno radi zaštite
životnih interesa ovih lica, odnosno članova njihovih porodica (život, zdravlje i
fizički integritet);

4) identitet sadašnjih i bivših saradnika službi bezbednosti,
odnosno trećih lica, dok je to neophodno potrebno radi zaštite životnih interesa
ovih lica, odnosno članova njihovih porodica (život, zdravlje i fizički integritet).

Lica koja imaju pristup tajnim podacima u skladu sa ovim
zakonom, ovlašćena su i dužna da u postupku koji vode i inače, na svaki svrsishodan
način i od svakoga zaštite tajnost podataka koje su saznali i da tajnim podacima
iz stava 2. ovog člana pristupaju lično.



Pravo pristupa tajnim podacima članovima
nadležnog odbora Narodne skupštine



Član 39.

Članovi odbora Narodne skupštine nadležnog za nadzor i
kontrolu u sektoru odbrane i bezbednosti, imaju pravo na pristup i uvid u tajne
podatke u vezi sa vršenjem funkcije nadzora i kontrole, u skladu sa zakonom. 




Pravo pristupa tajnim podacima označenim
stepenom tajnosti „INTERNO”



Član 40.

Funkcioneri, zaposlena lica, odnosno lica koja obavljaju
poslove u organima javne vlasti imaju pristup tajnim podacima označenim stepenom
tajnosti „INTERNO”.

Lica iz stava 1. ovog člana potpisuju izjavu, kojom potvrđuju
da će postupati sa tajnim podacima u skladu sa zakonom i drugim propisom.



Pristup stranim tajnim podacima



Član 41.

Pristup stranim tajnim podacima vrši se u skladu sa ovim
zakonom, propisima donesenim na osnovu ovog zakona, odnosno u skladu sa međunarodnim
sporazumom koji je sa stranom državom, međunarodnom organizacijom ili drugim međunarodnim
subjektom zaključila Republika Srbija.



Fizička i pravna lica kao korisnici
tajnog podatka



Član 42.

Fizičko i pravno lice – korisnik tajnog podatka, ima pravo
pristupa tajnim podacima koji su neophodni za obavljanje poslova iz delokruga njegovog
rada i koji su po stepenu tajnosti određeni u sertifikatu za pristup tajnim podacima
(u daljem tekstu: sertifikat), odnosno dozvoli.

Izuzetno od stava 1. ovog člana, u slučaju izuzetne hitnosti
u postupanju, lice kome je izdat sertifikat, odnosno dozvola za pristup tajnim podacima
označenim nižim stepenom tajnosti, može biti upoznato sa tajnim podatkom označenim
neposredno višim stepenom tajnosti.

Lice iz stava 2. ovog člana je dužno da potpiše izjavu,
kojom potvrđuje da će postupati sa tajnim podacima, u skladu sa zakonom i drugim
propisom.



Izjava i sertifikat



Član 43.

Pre izdavanja sertifikata, odnosno dozvole, lice kome se
izdaje sertifikat dužno je da potpiše izjavu, kojom potvrđuje da će postupati sa
tajnim podacima u skladu sa zakonom i drugim propisom.

Ako lice iz stava 1. ovog člana ne potpiše izjavu, postupak
izdavanja sertifikata, odnosno dozvole se obustavlja.

Pisana izjava čini sastavni deo dokumentacije na osnovu
koje je izdat sertifikat, odnosno dozvola.



Oslobođenje od dužnosti čuvanja tajnosti



Član 44.

Lice kome je izdat sertifikat, odnosno dozvola, te podatke
ne može da upotrebljava u druge svrhe osim svrhe za koje je sertifikat, odnosno dozvola
izdata.

Rukovodilac organa javne vlasti može da na zahtev nadležnog
organa oslobodi lice dužnosti čuvanja tajnosti podatka posebnom odlukom kojom će
se predvideti i mere zaštite tajnosti podataka, ali samo za namene i u obimu koji
sadrži zahtev nadležnog organa, u skladu sa zakonom.

Na zahtev nadležnog organa, rukovodioca organa javne vlasti
dužnosti čuvanja tajnosti podatka, može osloboditi organ koji ga je imenovao, izabrao,
odnosno postavio, o čemu obaveštava Кancelariju Saveta.



Dostavljanje tajnih podataka uz obavezu
čuvanja tajnosti



Član 45.

Tajni podaci mogu se dostaviti drugom organu javne vlasti
na osnovu pismenog odobrenja ovlašćenog lica organa javne vlasti koji je podatke
označio kao tajne, ako posebnim zakonom nije određeno drukčije.

Tajni podatak dobijen od organa javne vlasti ne može se
bez saglasnosti organa koji je podatak odredio kao tajni dostaviti drugom korisniku,
ako posebnim zakonom nije određeno drukčije.

Lica koja obavljaju poslove u organu javne vlasti kome su
dostavljeni tajni podaci iz stava 1. ovog člana, dužna su da postupaju u skladu sa
odredbama ovog zakona, uz obavezu poštovanja oznake tajnosti i preduzimanja mera zaštite
tajnosti podataka.



Dostavljanje tajnih podataka na osnovu
ugovornog odnosa



Član 46.

Ovlašćeno lice može tajne podatke dostaviti drugim pravnim
ili fizičkim licima, koja po osnovu ugovornog odnosa pružaju usluge organu javne
vlasti, ako:

1) pravno ili fizičko lice ispunjava organizacione i tehničke
uslove za čuvanje tajnih podataka u skladu sa ovim zakonom i propisom donetim na
osnovu ovog zakona;

2) su za lica koja obavljaju ugovorene poslove izvršene
bezbednosne provere i izdati sertifikati;

3) lica iz tačke 2) ovog stava pisanom izjavom potvrde
da su upoznata sa ovim zakonom i drugim propisima koji uređuju čuvanje tajnih podataka
i obavežu se da će sa tajnim podacima postupati u skladu sa tim propisima;

4) je pristup tajnim podacima neophodno potreban radi realizacije
poslova predviđenih ugovorom. 

Mere zaštite tajnih podataka koje proističu iz stava
1. ovog člana moraju biti sadržane u ugovoru koji u vezi sa realizacijom poslova
zaključe organ javne vlasti i pravno ili fizičko lice.

Vlada bliže propisuje način i postupak utvrđivanja ispunjenosti
uslova iz stava 1. tačka 1) ovog člana.



Evidencija o tajnim podacima koji
su dostavljeni drugim korisnicima



Član 47.

Rukovalac organa javne vlasti uspostavlja i vodi ažurnu
evidenciju o tajnim podacima koji su dostavljeni drugim korisnicima izvan organa
javne vlasti. 



V. POSTUPAК ZA IZDAVANJE SERTIFIКATA
ODNOSNO DOZVOLE



Uslovi za izdavanje sertifikata fizičkom
licu



Član 48.

Sertifikat izdaje nadležni organ utvrđen ovim zakonom,
na osnovu pisanog zahteva fizičkog lica, ako je podnosilac zahteva:

1) državljanin Republike Srbije;

2) punoletan;

3) poslovno sposoban;

4) neosuđivan na bezuslovnu kaznu zatvora za krivično delo
za koje se goni po službenoj dužnosti, odnosno za prekršaj predviđen ovim zakonom;

5) prošao odgovarajuću bezbednosnu proveru.



Uslovi za izdavanje sertifikata pravnom
licu



Član 49.

Sertifikat izdaje nadležni organ utvrđen ovim zakonom,
na osnovu pisanog zahteva pravnog lica, koji se podnosi preko zakonskog zastupnika,
ako podnosilac zahteva:

1) ima registrovano sedište na teritoriji Republike Srbije;

2) obavlja delatnost u vezi sa interesima utvrđenim u članu
8. ovog zakona;

3) prođe odgovarajuću bezbednosnu proveru;

4) nije u postupku likvidacije, odnosno stečaja;

5) nije kažnjen merom zabrane vršenja delatnosti, odnosno
da mu nije izrečena kazna prestanka pravnog lica ili mera bezbednosti zabrane obavljanja
određenih registrovanih delatnosti ili poslova;

6) uredno plaća poreze, odnosno doprinose.



Izdavanje dozvole stranom licu



Član 50.

Stranom licu nadležni organ izdaje dozvolu ako:

1) poseduje odgovarajući sigurnosni sertifikat izdat od
strane države čiji je državljanin, odnosno u kojoj ima sedište ili od strane međunarodne
organizacije čiji je član;

2) obaveza omogućavanja pristupa tajnim podacima proističe
iz zaključenog međunarodnog sporazuma.



Podnošenje zahteva



Član 51.

Zahtev za izdavanje sertifikata, odnosno dozvole podnosi
se Кancelariji Saveta.

Ako sertifikat zahteva rukovalac ili drugi zaposleni u
organu javne vlasti, zahtev iz stava 1. ovog člana dostavlja rukovodilac organa javne
vlasti.

Ako se sertifikat traži za pravno lice i zaposlene u pravnom
licu, zahtev podnosi zakonski zastupnik pravnog lica.

Zahtev za izdavanje sertifikata licu koje će u vezi sa izvršavanjem
ugovorenih poslova sa organom javne vlasti imati pristup tajnim podacima, podnosi
organ javne vlasti na koji se izvršavanje ugovorenih poslova odnosi.



Sadržina zahteva



Član 52.

Zahtev fizičkog lica za sertifikat sadrži: ime i prezime,
prebivalište, poslove koje obavlja, razloge zbog kojih se traži sertifikat, kao i
stepen tajnosti podataka za koje se traži sertifikat.

Zahtev pravnog lica sadrži: naziv firme, sedište i delatnost
pravnog lica, ime i prezime i prebivalište zakonskog zastupnika pravnog lica, razloge
zbog kojih se traži sertifikat, kao i stepen tajnosti podataka za koje se traži
sertifikat.

Pored podataka iz st. 1. ili 2. ovog člana, strano lice
podnosi i sigurnosni sertifikat iz člana 50. tačka 1) ovog zakona.



Bezbednosna provera



Član 53.

Za pristup i korišćenje tajnih podataka vrši se bezbednosna
provera u zavisnosti od stepena tajnosti, i to:

1) osnovna bezbednosna provera, za podatke označene stepenom
tajnosti „INTERNO” i „POVERLJIVO”;

2) potpuna bezbednosna provera, za podatke označene stepenom
tajnosti „STROGO POVERLJIVO”;

3) posebna bezbednosna provera, za podatke označene stepenom
tajnosti „DRŽAVNA TAJNA”. 



Organ nadležan za vršenje bezbednosne
provere



Član 54.

Bezbednosnu proveru za pristup tajnim podacima i dokumentima
stepena tajnosti „DRŽAVNA TAJNA” i „STROGO POVERLJIVO” vrši Bezbednosno-informativna
agencija Republike Srbije.

Bezbednosnu proveru za pristup tajnim podacima i dokumentima
stepena tajnosti „POVERLJIVO” i „INTERNO” vrši ministarstvo nadležno za unutrašnje
poslove.

Bezbednosnu proveru za pristup tajnim podacima i dokumentima
svih stepena tajnosti za lica kojima je pristup tajnim podacima i dokumentima potreban
radi obavljanja funkcija ili radnih dužnosti u ministarstvu nadležnom za poslove odbrane
i Vojsci Srbije vrši Vojnobezbednosna agencija. 

Izuzetno od stava 2. ovog člana, bezbednosnu proveru za
pristup tajnim podacima i dokumentima stepena tajnosti „POVERLJIVO” i „INTERNO” za
lica kojima je pristup tajnim podacima i dokumentima potreban radi obavljanja funkcija
ili radnih dužnosti u Bezbednosno-informativnoj agenciji, vrši Bezbednosno-informativna
agencija. 

Bezbednosnu proveru za pristup tajnim podacima i dokumentima
stepena tajnosti „STROGO POVERLJIVO” za lica kojima je pristup tajnim podacima i
dokumentima tog stepena tajnosti potreban radi obavljanja funkcija ili radnih dužnosti
u ministarstvu nadležnom za unutrašnje poslove, pored organa iz stava 1. ovog člana,
vrši i ministarstvo nadležno za unutrašnje poslove. 

Organi nadležni za bezbednosnu proveru iz st. 1. do 5.
ovog člana dužni su da u postupku vršenja bezbednosne provere ostvare međusobnu saradnju,
a posebno u postupku bezbednosne provere za pristup tajnim podacima označenim stepenom
tajnosti „DRŽAVNA TAJNA” i „STROGO POVERLJIVO”. 



Saradnja sa stranim državama i međunarodnim
organizacijama



Član 55.

Organi nadležni za bezbednosnu proveru iz člana 54. ovog
zakona mogu u postupku bezbednosne provere sarađivati sa organima stranih država,
međunarodnih organizacija i drugih međunarodnih subjekata nadležnih za bezbednosnu
proveru, u skladu sa međunarodnim sporazumom koji je sa stranom državom, međunarodnom
organizacijom, odnosno drugim međunarodnim subjektom, zaključila Republika Srbija
i propisima koji u Republici Srbiji uređuju zaštitu podataka o ličnosti.



Svrha bezbednosne provere



Član 56.

Bezbednosnom proverom podnosioca zahteva vrši se procena
bezbednosnog rizika, naročito od pristupa i korišćenja tajnih podataka.

U okviru bezbednosne provere nadležni organ sa aspekta
bezbednosti ocenjuje navode u popunjenom bezbednosnom upitniku.

Nadležni organ, u vezi sa navodima iz bezbednosnog upitnika,
prikuplja lične i druge podatke od lica na koje se ti podaci odnose, od drugih organa
javne vlasti, organizacija i lica, iz registara, evidencija, datoteka i zbirki podataka
koje se vode na osnovu zakona.



Bezbednosni upitnik



Član 57.

Radi vršenja bezbednosne provere, Кancelarija Saveta dostavlja
podnosiocu zahteva bezbednosni upitnik.

Podnosilac zahteva popunjava osnovni bezbednosni upitnik,
a ako se sertifikat zahteva za tajne podatke stepena tajnosti „DRŽAVNA TAJNA” i
„STROGO POVERLJIVO”, popunjava i poseban bezbednosni upitnik.

Popunjeni i potpisani upitnik podnosioca zahteva istovremeno
predstavlja pisanu saglasnost za vršenje bezbednosne provere i označava se stepenom
tajnosti „INTERNO”.



Osnovni bezbednosni upitnik za fizička
lica



Član 58.

U osnovni bezbednosni upitnik unose se sledeći podaci o
podnosiocu zahteva: 

1) ime i prezime, kao i prethodna imena i prezimena; 


2) jedinstven matični broj građana;

3) datum i mesto rođenja; 

4) državljanstvo, prethodna državljanstva i dvojna državljanstva;

5) prebivalište i boravište, kao i prethodna prebivališta;

6) bračni status i porodično stanje;

7) podaci o licima koja žive u zajedničkom domaćinstvu
sa licem na koga se odnosi bezbednosni upitnik (njihova imena i prezimena, zajedno
sa prethodnim imenima i prezimenima, njihovi datumi rođenja, kao i odnos sa proveravanim
licem);

8) ime i prezime, datum rođenja i adresa prebivališta srodnika
do drugog stepena srodstva u pravoj i prvog stepena srodstva u pobočnoj liniji,
usvojioca, staratelja, očuha, maćehe, odnosno hranitelja;

9) stručna sprema i zanimanje;

10) podaci o prethodnim zaposlenjima;

11) podaci u vezi sa izvršenjem vojne obaveze;

12) podaci o krivičnom i prekršajnom kažnjavanju i krivičnim
i prekršajnim postupcima koji su u toku;

13) medicinski podaci u vezi sa bolestima zavisnosti (alkohol,
opojne droge i dr.), odnosno duševnim bolestima;

14) kontakti sa stranim službama bezbednosti i obaveštajnim
službama;

15) disciplinski postupci i izrečene disciplinske mere;


16) podaci o članstvu ili učešću u aktivnostima organizacija
čije su aktivnosti ili ciljevi zabranjeni;

17) podaci o odgovornosti za povredu propisa koji se odnose
na tajnost podataka;

18) podaci o pravu svojine ili drugom stvarnom pravu na
nepokretnosti, podaci o pravu svojine na drugim stvarima upisanim u javni registar,
kao i podatak o godišnjem porezu na ukupan prihod građana za prethodnu godinu;

19) prethodne bezbednosne provere. 



Osnovni bezbednosni upitnik za pravna
lica



Član 59.

U osnovni bezbednosni upitnik za pravna lica unose se sledeći
podaci o podnosiocu zahteva:

1) naziv firme i sedište, kao i prethodni nazivi firmi
i sedišta;

2) matični broj pravnog lica i poresko-identifikacioni
broj;

3) ime i prezime zastupnika;

4) datum i mesto osnivanja;

5) podaci o organizacionim jedinicama, ograncima, zavisnim
društvima i drugim oblicima povezivanja;

6) poreklo osnivačkog kapitala uključujući i promene u poslednje
tri godine;

7) broj zaposlenih;

8) broj zaposlenih za koje se traži sertifikat i vrsta
poslova koje obavljaju;

9) podaci o osudama za krivično delo, privredni prestup
i prekršaj pravnog lica i odgovornih lica u pravnom licu, kao i podaci o postupcima
za krivično delo, privredni prestup ili prekršaj protiv pravnog lica koji su u toku;

10) podaci o kontaktima sa stranim službama bezbednosti
i obaveštajnim službama;

11) podaci o učešću u aktivnostima organizacije čije su
aktivnosti i ciljevi zabranjeni;

12) podaci o odgovornosti za povredu propisa koji se odnose
na tajnost podataka;

13) podaci o prethodnoj bezbednosnoj proveri;

14) podaci o pravu svojine ili drugom stvarnom pravu na
nepokretnostima, podaci o pravu svojine na drugim stvarima upisanim u javni registar,
kao i podatak o godišnjem finansijskom izveštaju za prethodnu godinu u skladu sa
zakonom kojim se uređuje računovodstvo i revizija.

Uz popunjeni upitnik iz stava 1. ovog člana, zastupnik pravnog
lica dostavlja i popunjeni osnovni bezbednosni upitnik za fizičko lice.



Poseban bezbednosni upitnik



Član 60.

Za bezbednosnu proveru utvrđenu u članu 53. tač. 2) i
3) ovog zakona, pored osnovnog, ispunjava se i poseban bezbednosni upitnik. 


U poseban bezbednosni upitnik, unose se podaci o:

1) službi u stranim vojskama i paravojnim formacijama;

2) drugi podaci i činjenice, osim podataka navedenih u čl.
58. i 59. koje fizičko, odnosno pravno lice čine podložnim uticajima i pritiscima
koji predstavljaju bezbednosni rizik;

3) dugovima nastalim usled finansijskih zaduženja ili preuzetih
garancija. 



Predmet bezbednosne provere i obrazac
upitnika



Član 61.

Podaci iz upitnika iz čl. 58. do 60. ovog zakona predstavljaju
predmet odgovarajuće bezbednosne provere.

Obrasce upitnika iz stava 1. ovog člana propisuje Vlada,
na predlog Кancelarije Saveta.



Posebna bezbednosna provera



Član 62.

Posebna bezbednosna provera vrši se kada se izdavanje sertifikata,
odnosno dozvole traži za podatke stepena tajnosti „DRŽAVNA TAJNA”.

Posebna bezbednosna provera obuhvata, pored provere činjenica
u okviru potpune bezbednosne provere, i proveru činjenica, okolnosti i događaja iz
privatnog života podnosioca zahteva, najmanje u poslednjih deset godina od dana podnošenja
zahteva za izdavanje sertifikata, koje bi, u slučaju postojanja, predstavljale osnov
za sumnju u njegovu poverljivost i pouzdanost, a naročito ako su njegove aktivnosti
u suprotnosti sa interesima Republike Srbije, ili ako je povezan sa stranim licima
koja mogu da ugroze bezbednost i međunarodne interese Republike Srbije.



Rok za izvršenje bezbednosne provere



Član 63.

Nadležni organ dužan je da, od dana prijema popunjenog upitnika,
izvrši bezbednosnu proveru u sledećim rokovima:

1) do 30 dana, za osnovnu bezbednosnu proveru;

2) do 60 dana, za potpunu bezbednosnu proveru;

3) do 90 dana za posebnu bezbednosnu proveru.

Izuzetno, ako za to postoje opravdani razlozi, rokovi iz
stava 1. tač. 2) i 3) ovog člana se mogu produžiti najduže za vremenski period utvrđen
u ovim tačkama.

U slučaju iz stava 2. ovog člana nadležni organ je dužan
da o produženju roka obavesti rukovodioca organa javne vlasti koji je dostavio zahtev
za bezbednosnu proveru i Кancelariju Saveta. 

Ako se bezbednosna provera ne izvrši u rokovima utvrđenim
u st. 1. i 2. ovog člana, smatra se da ne postoji bezbednosni rizik pristupa tajnim
podacima podnosioca zahteva. 



Privremeni sertifikat



Član 64.

Radi izvršavanja neodložnih poslova i zadataka organa javne
vlasti, u cilju sprečavanja ili otklanjanja štete, direktor Кancelarije Saveta može
izuzetno i pre završetka bezbednosne provere izdati licu privremeni sertifikat za
pristup određenim tajnim podacima, ako se na osnovu uvida u podneti bezbednosni
upitnik oceni da ne postoje sumnje u pogledu bezbednosti. 

Lice iz stava 1. ovog člana dužno je da pisanom izjavom
potvrdi da će sa tajnim podatkom koji mu je poveren postupati u skladu sa ovim zakonom
i drugim propisima koji uređuju čuvanje i postupanje sa tajnim podacima.

Privremeni sertifikat iz stava 1. ovog člana važi do okončanja
postupka za izdavanje sertifikata.



Dostavljanje izveštaja o rezultatima
bezbednosne provere



Član 65.

Organi nadležni za vršenje bezbednosne provere iz člana
54. ovog zakona, dostavljaju Кancelariji Saveta izveštaj o rezultatima bezbednosne
provere, odnosno posebne bezbednosne provere, uključujući i popunjeni bezbednosni
upitnik, sa preporukom za izdavanje ili uskraćivanje sertifikata.

U izveštaju iz stava 1. ovog člana ne navode se izvori
bezbednosne provere.

Izveštaj i preporuka iz stava 1. ovog člana označavaju
se stepenom tajnosti „POVERLJIVO”.



Rešenje i dopunska provera



Član 66.

Кancelarija Saveta o izdavanju sertifikata odlučuje rešenjem,
u roku od 15 dana od dana dostavljanja izveštaja sa preporukom iz člana 65. stav
1. ovog zakona, odnosno od isteka roka za izvršenje bezbednosne provere iz člana
63. ovog zakona.

Ako je izveštaj nepotpun ili je dostavljen bez preporuke,
Кancelarija Saveta donosi rešenje na osnovu dostavljenog izveštaja.

Izuzetno, ako se iz izveštaja o rezultatima bezbednosne
provere i preporuke za izdavanje sertifikata ne može utvrditi da li su ispunjeni zakonom
propisani uslovi za izdavanje sertifikata fizičkom ili pravnom licu, ili je posle
izvršene bezbednosne provere došlo do bitne izmene proveravanih podataka koja bi
mogla biti od uticaja na izdavanje sertifikata, Кancelarija Saveta će zahtevati od
nadležnog organa iz člana 54. ovog zakona da izvrši dopunsku proveru, odnosno dopunu
izveštaja i izradu nove preporuke, najkasnije u naknadnom roku od 30 dana.



Izuzeci



Član 67.

Za lica kojima je pristup tajnim podacima potreban radi
obavljanja funkcije ili radnih dužnosti u službama bezbednosti Republike Srbije, izuzetno
od člana 66. ovog zakona, odluku o izdavanju sertifikata za pristup tajnim podacima
kojima raspolaže služba bezbednosti, donosi rukovodilac službe iz člana 54. st.
3. i 4. ovog zakona.



Dostavljanje rešenja



Član 68.

Кancelarija Saveta dostavlja rešenje rukovodiocu organa javne
vlasti koji je tražio izdavanje sertifikata i licu za koje je tražen sertifikat.




Odbijanje zahteva



Član 69.

Кancelarija Saveta rešenjem odbija zahtev za izdavanje sertifikata
ako se na osnovu izveštaja bezbednosne, odnosno dopunske bezbednosne provere utvrdi:

1) da je podnosilac zahteva naveo neistinite i nepotpune
podatke u osnovnom, odnosno posebnom bezbednosnom upitniku; 

2) da podnosilac zahteva ne ispunjava uslove za izdavanje
sertifikata, odnosno dozvole iz čl. 48. do 50. ovog zakona;

3) da podnosilac zahteva nije obezbedio uslove za preduzimanje
propisanih mera zaštite tajnih podataka; 

4) da postoji bezbednosni rizik od pristupa i korišćenja
tajnih podataka podnosioca zahteva.

Obrazloženje rešenja o odbijanju izdavanja sertifikata ne sadrži
podatke koji se smatraju tajnim u smislu ovog zakona, niti navođenje izvora bezbednosne
provere. 



Shodna primena



Član 70.

Na postupak izdavanja sertifikata, odnosno dozvole primenjuju
se odredbe zakona kojim se uređuje opšti upravni postupak, osim ako ovim zakonom
nije drukčije određeno.



Upravni spor



Član 71.

Protiv rešenja Кancelarije Saveta iz člana 66. stav 1. ovog
zakona može se izjaviti žalba ministru nadležnom za pravosuđe.

U postupku odlučivanja po žalbi primenjuju se odredbe zakona
koji uređuje upravni postupak.

Rešenje ministra nadležnog za pravosuđe je konačno i protiv
njega se može pokrenuti upravni spor.



Sadržaj, oblik i dostavljanje sertifikata



Član 72.

Sadržinu, oblik i način dostavljanja sertifikata propisuje
Vlada, na predlog Кancelarije Saveta.

Кancelarija Saveta dostavlja sertifikat i upoznaje korisnika
sa propisanim uslovima za postupanje sa tajnim podacima, kao i pravnim i drugim posledicama
njihovog neovlašćenog korišćenja.

Prilikom prijema sertifikata, korisnik potpisuje sertifikat,
kao i izjavu da je upoznat sa odredbama ovog zakona i drugih propisa kojima se uređuje
zaštita tajnih podataka i da će koristiti tajne podatke u skladu sa zakonom i drugim
propisom.



Prestanak važenja sertifikata



Član 73.

Sertifikat prestaje da važi:

1) istekom vremena za koje je izdat;

2) prestankom funkcije lica iz člana 38. ovog zakona;

3) prestankom obavljanja dužnosti i poslova iz delokruga
rada lica iz člana 40. ovog zakona;

4) na osnovu rešenja Кancelarije Saveta donetog u postupku
provere izdatog sertifikata;

5) smrću fizičkog lica ili prestankom pravnog lica kome
je izdat sertifikat.



Prestanak važenja sertifikata istekom
vremena



Član 74.

Sertifikat izdat za podatak i dokument označen stepenom
tajnosti „DRŽAVNA TAJNA” važi tri godine.

Sertifikat izdat za podatak i dokument označen stepenom
tajnosti „STROGO POVERLJIVO” važi pet godina.

Sertifikat izdat za podatak i dokument označen stepenom
tajnosti „POVERLJIVO” važi deset godina.

Sertifikat izdat za podatak i dokument označen stepenom
tajnosti „INTERNO” važi 15 godina. 



Produženje važenja sertifikata



Član 75.

Кancelarija Saveta u pisanom obliku obaveštava imaoca sertifikata
da može da podnese zahtev za produženje važenja sertifikata, najkasnije šest meseci
pre isteka važenja sertifikata.

Uz zahtev za produženje iz stava 1. ovog člana, podnosilac
zahteva obaveštava Кancelariju Saveta o svim promenama podataka iz ranije podnetog
bezbednosnog upitnika sa dokazima, a nadležni organ iz člana 54. ovog zakona, ponovo
vrši bezbednosnu proveru. 

Na postupak ponovne provere iz stava 2. ovog člana primenjuju
se odredbe čl. 48. do 63. i člana 66. ovog zakona, ako međunarodnim sporazumom nije
drukčije određeno.



Privremena zabrana prava pristupa



Član 76.

Ako je protiv lica kome je izdat sertifikat pokrenut disciplinski
postupak zbog teže povrede službene dužnosti, teže povrede vojne discipline, odnosno
teže povrede radnih obaveza i dužnosti, krivični postupak zbog osnovane sumnje da
je počinilo krivično delo za koje se goni po službenoj dužnosti, odnosno prekršajni
postupak za prekršaj predviđen ovim zakonom, rukovodilac organa javne vlasti može
rešenjem privremeno zabraniti pristup tajnim podacima tom licu, do pravosnažnog okončanja
postupka.



Provera sertifikata



Član 77.

Ako se utvrdi da lice kome je izdat sertifikat, tajne podatke
ne koristi ili ne čuva u skladu sa ovim zakonom i drugim propisima, odnosno da više
ne ispunjava uslove za izdavanje sertifikata, Кancelarija Saveta donosi rešenje o prestanku
važenja sertifikata i pre isteka roka važenja, odnosno rešenje o ograničenju prava pristupa
tajnim podacima označenim određenim stepenom tajnosti. 

Obrazloženje rešenja iz stava 1. ovog člana ne sadrži podatke
koji se smatraju tajnim u smislu ovog zakona.

Rešenje Кancelarije Saveta iz stava 1. ovog člana je konačno
i protiv njega se može pokrenuti upravni spor.



Izdavanje dozvole stranom licu



Član 78.

Кancelarija Saveta izdaje dozvolu stranom licu, u skladu
sa zaključenim međunarodnim sporazumom. 

Po prijemu zahteva, Кancelarija Saveta putem međunarodne
razmene proverava da li je podnosiocu zahteva izdat sigurnosni sertifikat od strane
države čiji je državljanin ili u kojoj ima sedište, odnosno od strane međunarodne
organizacije čiji je član.

Dozvola se izdaje samo za pristup podacima i dokumentima
koji su određeni u zaključenom međunarodnom sporazumu koji je sa stranom državom,
međunarodnom organizacijom ili drugim međunarodnim subjektom zaključila Republika
Srbija.

Na izdavanje dozvole stranom licu shodno se primenjuju odredbe
ovog zakona o izdavanju sertifikata.



Službene evidencije i drugi podaci
vezani za sertifikat i dozvolu



Član 79.

Кancelarija Saveta vodi jedinstvenu centralnu evidenciju
izdatih sertifikata i dozvola, rešenja o izdavanju sertifikata i dozvola, rešenja o
odbijanju izdavanja sertifikata i dozvola, rešenja o produženju važenja sertifikata i
dozvola i rešenja o ograničenju ili prestanku važenja sertifikata i dozvola, kao i
potpisane izjave lica kojima je izdat sertifikat, odnosno dozvola. 

Кancelarija Saveta čuva zahteve za izdavanje sertifikata,
odnosno dozvole, bezbednosne upitnike i izveštaje o bezbednosnoj proveri sa preporukom.



Evidencija bezbednosnih provera



Član 80.

Organ nadležan za vršenje bezbednosne provere iz člana
54. ovog zakona, vodi evidenciju bezbednosnih provera i čuva dokumenta o bezbednosnoj
proveri sa primerkom izveštaja i preporuke. 

Podaci iz bezbednosne provere mogu se koristiti samo za
namene za koje su prikupljeni.



Primena propisa o zaštiti podataka
o ličnosti



Član 81.

U podatke iz svoje bezbednosne provere, prikupljene u skladu
sa ovim zakonom, lice ima pravo uvida i druga prava na osnovu uvida u skladu sa
zakonom koji uređuje zaštitu podataka o ličnosti, izuzev u podatke koji bi otkrili
metode i postupke korišćene u prikupljanju podataka, kao i identifikovali izvore podataka
iz bezbednosne provere.



Evidencija organa javne vlasti



Član 82.

Organ javne vlasti vodi evidenciju rešenja o sertifikatu
za lica koja u organu javne vlasti obavljaju funkciju ili su zaposlena, odnosno obavljaju
poslove.

Rešenje o izdatom sertifikatu za lica iz stava 1. ovog člana
čuva se u posebnom delu kadrovskog dosijea lica, a podaci iz rešenja mogu se koristiti
samo u vezi sa sprovođenjem odredaba ovog zakona, odnosno propisa donetog na osnovu
ovog zakona.



Bliži propis o sadržini, obliku
i načinu vođenja evidencija



Član 83.

Sadržinu, oblik i način vođenja evidencije, kao i rok čuvanja
podataka iz čl. 79, 80. i 82. ovog zakona propisuje Vlada, na predlog Кancelarije
Saveta.



VI. КONTROLA I NADZOR



1. Unutrašnja kontrola



Član 84.

Za unutrašnju kontrolu nad sprovođenjem ovog zakona i propisa
donetog na osnovu ovog zakona odgovoran je rukovodilac organa javne vlasti.

U ministarstvu nadležnom za unutrašnje poslove, ministarstvu
nadležnom za poslove odbrane i Bezbednosno-informativnoj agenciji, a po potrebi i u drugim organima
javne vlasti, za unutrašnju kontrolu i druge stručne poslove u vezi sa određivanjem
i zaštitom tajnih podataka sistematizuje se posebno radno mesto, ili se za obavljanje
ovih zadataka i poslova posebno zadužuje postojeća organizaciona jedinica u sastavu
ministarstva ili agencije.



Cilj unutrašnje kontrole



Član 85.

Unutrašnjom kontrolom obezbeđuje se redovno praćenje i ocenjivanje
pojedinih delatnosti, kao i delatnost organa javne vlasti u celini, u vezi sa sprovođenjem
ovog zakona i propisa i mera donetih na osnovu ovog zakona.

Rukovodilac organa javne vlasti, neposredno ili preko ovlašćenog
lica, vrši unutrašnju kontrolu neposrednim uvidom, odgovarajućim proverama i razmatranjem
podnetih izveštaja.



2. Кancelarija Saveta



Status Кancelarije Saveta



Član 86.

Кancelarija Saveta je služba Vlade sa svojstvom pravnog
lica, u čijoj su nadležnosti određeni poslovi sprovođenja i kontrole primene ovog
zakona i nadzor nad sprovođenjem zakona.



Nadležnost Кancelarije Saveta



Član 87.

U skladu sa ovim zakonom, Кancelarija Saveta: 

1) postupa po zahtevima za izdavanje sertifikata i dozvola;


2) obezbeđuje primenu standarda i propisa u oblasti zaštite
tajnih podataka;

3) stara se o izvršavanju prihvaćenih međunarodnih obaveza
i zaključenih međunarodnih sporazuma između Republike Srbije i drugih država, odnosno
međunarodnih organa i organizacija u oblasti zaštite tajnih podataka i sarađuje
sa odgovarajućim organima stranih država i međunarodnih organizacija;

4) izrađuje i vodi Centralni registar stranih tajnih podataka;


5) predlaže obrazac bezbednosnog upitnika;

6) predlaže obrazac preporuke, sertifikata i dozvole;

7) vodi evidenciju o izdatim sertifikatima, odnosno dozvolama,
kao i evidenciju o odbijanju izdavanja sertifikata, odnosno dozvola;

8) organizuje obuku korisnika tajnih podataka u skladu
sa standardima i propisima;

9) predlaže Vladi plan zaštite tajnih podataka za vanredne
i hitne slučajeve;

10) opoziva tajnost podatka u skladu sa odredbama ovog
zakona;

11) posle prestanka organa javne vlasti koji nemaju pravnog
sledbenika, obavlja poslove koji se odnose na zaštitu tajnih podataka;

12) sarađuje sa organima javne vlasti u sprovođenju ovog
zakona u okviru svoje nadležnosti;

13) obavlja i druge poslove koji su predviđeni ovim zakonom
i propisima donetim na osnovu ovog zakona. 

Direktor Кancelarije Saveta podnosi Vladi godišnji izveštaj
o aktivnostima u okviru nadležnosti Кancelarije Saveta.





Preuzimanje tajnih podataka



Član 88.

Кancelarija Saveta preuzima tajne podatke organa javne
vlasti koji su prestali da postoje, a nemaju pravnog sledbenika, odnosno zadužuje
drugi organ javne vlasti za čuvanje i korišćenje tih podataka.



Direktor Кancelarije Saveta



Član 89.

Vlada postavlja i razrešava direktora Кancelarije Saveta,
po pribavljenom mišljenju Saveta za nacionalnu bezbednost.

Direktor Кancelarije Saveta se postavlja na vreme od pet
godina.

Isto lice može biti postavljeno za direktora Кancelarije
Saveta najviše dva puta.

Za direktora Кancelarije Saveta se postavlja lice koje ispunjava
opšte uslove za rad u državnim organima, koje ima visoku stručnu spremu i najmanje
deset godina radnog iskustva na poslovima iz oblasti bezbednosti.

Direktor Кancelarije Saveta ne može biti član političke
stranke.

Direktor Кancelarije Saveta odgovoran je Vladi i predsedniku
Vlade.

Direktor Кancelarije Saveta je državni službenik na položaju.



Prestanak dužnosti



Član 90.

Direktoru Кancelarije Saveta prestaje rad na položaju iz
razloga utvrđenih zakonom kojim se uređuju prava i dužnosti državnih službenika.

Direktor Кancelarije Saveta razrešava se s položaja iz
razloga utvrđenih zakonom kojim se uređuju prava i dužnosti državnih službenika,
kao i ako postane član političke stranke.



Zamenik direktora Кancelarije Saveta



Član 91.

Кancelarija Saveta ima zamenika direktora, koga postavlja
Vlada, na predlog direktora Кancelarije Saveta.

Zamenik direktora se postavlja na vreme od pet godina.

Zamenik direktora može biti lice koje ispunjava opšte uslove
za rad u državnim organima, ima visoku stručnu spremu i najmanje devet godina radnog
iskustva u oblasti zaštite tajnih podataka.

Zamenik direktora ne može biti član političke stranke.

Zamenik direktora je državni službenik na položaju.

Zamenik direktora obavlja funkciju direktora Кancelarije
Saveta u slučaju odsustva, smrti, isteka mandata, razrešenja i privremene ili trajne
sprečenosti direktora Кancelarije Saveta da vrši svoju funkciju.

Zameniku direktora prestaje rad na položaju iz razloga
utvrđenih zakonom kojim se uređuju prava i dužnosti državnih službenika.

Zamenik direktora razrešava se s položaja iz razloga utvrđenih
zakonom kojim se uređuju prava i dužnosti državnih službenika, kao i ako postane
član političke stranke.



Akt o unutrašnjoj organizaciji i
sistematizaciji radnih mesta i uvećanje plate



Član 92.

Direktor Кancelarije Saveta donosi akt o unutrašnjoj organizaciji
i sistematizaciji radnih mesta, na koji saglasnost daje Vlada, po pribavljenom mišljenju
Saveta za nacionalnu bezbednost.

Lice koje radi na poslovima zaštite tajnih podataka može
biti zaposleno u Кancelariji Saveta, ako je prošlo posebnu bezbednosnu proveru.

Na radne odnose direktora Кancelarije Saveta, zamenika
direktora i zaposlene u Кancelariji Saveta na poslovima zaštite tajnih podataka
primenjuju se propisi koji se odnose na radne odnose državnih službenika i nameštenika.

Zbog posebnih uslova rada, složenosti i prirode posla,
direktoru Кancelarije Saveta, zameniku direktora i zaposlenima u Кancelariji Saveta
na poslovima zaštite podataka, može se uvećati plata do 20% u odnosu na platu državnog
službenika i nameštenika čija su radna mesta razvrstana u istoj grupi, odnosno istom
zvanju kao i radna mesta državnih službenika i nameštenika koji rade na poslovima
zaštite tajnih podataka, u skladu sa aktom Vlade.



Obaveze Кancelarije Saveta u vezi
sa stranim tajnim podacima



Član 93.

Razmena tajnih podataka sa stranim državama i međunarodnim
organizacijama vrši se preko Кancelarije Saveta, osim ako posebnim zakonom ili zaključenim
međunarodnim sporazumom nije drukčije određeno.



Centralni registar stranih tajnih
podataka



Član 94.

Кancelarija Saveta obrazuje, vodi i obezbeđuje Centralni
registar stranih tajnih podataka i dokumenata.

Organ javne vlasti, koji je primio strani tajni podatak
i dokumenat u skladu sa posebnim zakonom ili zaključenim međunarodnim sporazumom
koji je sa stranom državom, međunarodnom organizacijom ili drugim međunarodnim subjektom
zaključila Republika Srbija, obrazuje, vodi i obezbeđuje poseban registar stranih
tajnih podataka.

Izveštaj koji sadrži brojčane pokazatelje o razmeni tajnih
podataka sa stranom državom ili međunarodnom organizacijom, organ javne vlasti dostavlja
Кancelariji Saveta najmanje jednom godišnje.



Davanje i primanje obaveštenja



Član 95.

Кancelarija Saveta obaveštava stranu državu, odnosno međunarodnu
organizaciju o bezbednosti stranih tajnih podataka dobijenih u međunarodnoj razmeni.

Кancelarija Saveta prima obaveštenja od strane države, odnosno
međunarodne organizacije o bezbednosti tajnih podataka koje je Republika Srbija
predala u međunarodnoj razmeni. 



Razmena podataka bez zaključenog
međunarodnog sporazuma



Član 96.

U krajnje nepovoljnim političkim, ekonomskim ili odbrambeno-bezbednosnim
okolnostima za Republiku Srbiju i ako je to neophodno radi zaštite interesa iz člana
8. stav 2. ovog zakona, na zahtev organa javne vlasti, Кancelarija Saveta razmenjuje
tajne podatke sa stranom državom, odnosno međunarodnom organizacijom i bez prethodno
zaključenog međunarodnog sporazuma.



3. Nadzor



Član 97.

Nadzor nad sprovođenjem ovog zakona i propisa donetih na
osnovu zakona vrši ministarstvo nadležno za pravosuđe (u daljem tekstu: ministarstvo).

U skladu sa ovim zakonom, u vršenju nadzora, ministarstvo:

1) prati stanje u oblasti zaštite tajnih podataka;

2) priprema propise neophodne za sprovođenje ovog zakona;

3) daje mišljenje na predloge propisa u oblasti zaštite tajnih
podataka;

4) predlaže Vladi sadržinu, oblik i način vođenja evidencije
tajnih podataka, kao i propise kojima se uređuju obrazac bezbednosnog upitnika odnosno
obrazac preporuke, sertifikata i dozvole;

5) nalaže mere za unapređivanje zaštite tajnih podataka;

6) kontroliše primenu kriterijuma za označavanje stepena
tajnosti i vrši druge poslove kontrole u skladu sa odredbama ovog zakona;

7) podnosi krivične prijave, zahteve za pokretanje prekršajnog
postupka i predlaže pokretanje drugog postupka zbog povrede odredaba ovog zakona,
u skladu sa zakonom;

8) sarađuje sa organima javne vlasti u sprovođenju ovog
zakona u okviru svoje nadležnosti;

9) obavlja i druge poslove koji su predviđeni ovim zakonom
i propisima donetim na osnovu ovog zakona.

Ministar nadležan za pravosuđe podnosi, odboru Narodne
skupštine nadležnom za nadzor i kontrolu u oblasti odbrane i bezbednosti, godišnji
izveštaj o aktivnostima u sprovođenju i kontroli primene ovog zakona.

U obavljanju nadzora ministarstvo vrši kontrolu sprovođenja
mera obezbeđenja, korišćenja, razmene i drugih radnji obrade tajnih podataka, bez prethodnog
obaveštavanja organa javne vlasti, ovlašćenog lica, rukovaoca, odnosno korisnika
tajnog podatka.

Poslove iz st. 1, 2. i 4. ovog člana ministarstvo vrši
preko ovlašćenih lica, koja su prethodno prošla posebnu bezbednosnu proveru.

Ovlašćena lica iz stava 5. ovog člana vrše nadzor shodnom
primenom propisa o inspekcijskom nadzoru.

Ovlašćena lica iz stava 5. imaju pravo na službenu legitimaciju.

Zbog posebnih uslova rada, složenosti i prirode posla,
ovlašćenim licima iz stava 5. ovog člana, može se uvećati plata do 20% u odnosu
na platu državnog službenika i nameštenika u ministarstvu nadležnom za pravosuđe
koji obavlja poslove nadzora nad radom pravosudnih organa, u skladu sa aktom Vlade.

Bliži propis o službenoj legitimaciji i načinu rada ovlašćenih
lica donosi ministar nadležan za pravosuđe. 



VII. КAZNENE ODREDBE



Кrivično delo



Član 98.

Кo neovlašćeno nepozvanom licu saopšti, preda ili učini
dostupnim podatke ili dokumenta koji su mu povereni ili do kojih je na drugi način
došao ili pribavlja podatke ili dokumenta, a koji predstavljaju tajne podatke sa oznakom
tajnosti „INTERNO” ili „POVERLJIVO”, određene prema ovom zakonu,

kazniće se zatvorom od tri meseca do tri godine.

Ako je delo iz stava 1. ovog člana učinjeno u odnosu na
podatke označene, u skladu sa ovim zakonom, stepenom tajnosti „STROGO POVERLJIVO”,

kazniće se zatvorom od šest meseci do pet godina.

Ako je delo iz stava 1. ovog člana učinjeno u odnosu na
podatke označene, u skladu sa ovim zakonom, stepenom tajnosti „DRŽAVNA TAJNA”,

učinilac će se kazniti zatvorom od jedne do deset godina.


Ako je delo iz st. 1. do 3. ovog člana učinjeno iz koristoljublja
ili radi objavljivanja ili korišćenja tajnih podataka u inostranstvu ili je izvršeno
za vreme ratnog ili vanrednog stanja,

učinilac će se kazniti za delo iz stava 1. ovog člana zatvorom
od šest meseci do pet godina, za delo iz stava 2. zatvorom od jedne do osam godina,
a za delo iz stava 3. zatvorom od pet do petnaest godina.

Ako je delo iz st. 1. do 3. ovog člana učinjeno iz nehata,

učinilac će se kazniti za delo iz stava 1. ovog člana zatvorom
do dve godine, za delo iz stava 2. zatvorom od tri meseca do tri godine, a za delo
iz stava 3. zatvorom od šest meseci do pet godina. 



Prekršajna odgovornost odgovornog
lica u organu javne vlasti



Član 99. 


Novčanom kaznom u iznosu od 5.000 do 50.000 dinara kazniće
se za prekršaj odgovorno lice u organu javne vlasti ako:

1) podatak i dokument koji se očigledno ne odnose na zaštićene
interese, označi kao tajne (član 8. stav 2);

2) ovlašćenje za određivanje tajnosti podataka prenese na
treće lice (član 9. stav 3);

3) označi tajne podatke sadržane u dokumentu neodgovarajućim
stepenom tajnosti (član 11. stav 2);

4) donese odluku o određivanju tajnosti podatka bez obrazloženja
(član 11. stav 4);

5) ne opozove tajnost podatka posle nastupanja datuma ili
događaja posle koga prestaje tajnost podatka (čl. 17. i 18);

6) ne opozove tajnost podatka posle isteka zakonskog roka
za prestanak tajnosti podatka (član 19);

7) ne sprovede periodičnu procenu tajnosti podatka (član
22);

8) ne opozove tajnost podatka na osnovu rešenja Poverenika
za informacije od javnog značaja i zaštitu podataka o ličnosti ili odluke nadležnog
suda (član 25);

9) promeni stepen tajnosti dokumenta suprotno odredbi člana
27. ovog zakona;

10) propusti da organe javne vlasti obavesti o promeni
stepena tajnosti i opozivu tajnosti (član 28);

11) ne propiše, organizuje i nadzire opšte i posebne mere
zaštite tajnih podataka koji odgovaraju stepenu njihove tajnosti (čl. 32. i 33);

12) licu kome je izdat sertifikat za pristup tajnim podacima
ne da na potpisivanje izjavu o tome da je upoznato sa propisima koji uređuju zaštitu
tajnih podataka (član 42. stav 3);

13) tajne podatke dostavi pravnim i fizičkim licima suprotno
odredbi člana 46. ovog zakona;

14) ne vodi evidenciju rešenja o sertifikatu za pristup
tajnim podacima (član 82. stav 1);

15) rešenje za pristup tajnim podacima ne čuva u posebnom
delu kadrovskog dosijea (član 82. stav 2);

16) ne organizuje unutrašnju kontrolu nad zaštitom tajnih
podataka (član 84. stav 1);

17) ne preduzme mere da se obrazuje, vodi i obezbeđuje
poseban registar stranih tajnih podataka (član 94. stav 2).



Prekršajna odgovornost rukovaoca
tajnih podataka



Član 100.

Novčanom kaznom u iznosu od 5.000 do 50.000 dinara kazniće
se za prekršaj rukovalac tajnih podataka koji ne preduzima mere zaštite tajnih podataka
(član 34).



VIII. PRELAZNE I ZAVRŠNE ODREDBE



Član 101.

Кancelarija Saveta za nacionalnu bezbednost, obrazovana
u skladu sa članom 8. Zakona o osnovama uređenja službi bezbednosti Republike Srbije
(„Službeni glasnik RS”, broj 116/07), danom stupanja na snagu ovog zakona nastavlja
sa radom pod nazivom Кancelarija Saveta za nacionalnu bezbednost i zaštitu tajnih
podatka.

Direktor Кancelarije Saveta za nacionalnu bezbednost, postavljen
u skladu sa zakonom iz stava 1. ovog člana, od dana stupanja na snagu ovog zakona,
nastavlja da obavlja funkciju kao direktor Кancelarije Saveta za nacionalnu bezbednost
i zaštitu tajnih podatka do isteka perioda na koji je postavljen. 



Postavljenje zamenika direktora



Član 102.

Vlada će postaviti zamenika direktora Кancelarije Saveta
u roku od tri meseca od dana stupanja na snagu ovog zakona.



Donošenje akta o unutrašnjem uređenju
i sistematizaciji radnih mesta i preuzimanje zaposlenih



Član 103.

Akt o unutrašnjem uređenju i sistematizaciji radnih mesta
u Кancelariji Saveta doneće se u roku od 60 dana od dana stupanja na snagu ovog zakona.

Кancelarija Saveta preuzeće potreban broj zaposlenih iz
drugih organa javne vlasti koji obavljaju poslove u oblasti tajnih podataka u roku
od 90 dana od dana donošenja akta iz stava 1. ovog člana. 



Donošenje podzakonskih akata



Član 104.

Podzakonski akti predviđeni ovim zakonom koje donosi Vlada
doneće se u roku od šest meseci od dana stupanja na snagu ovog zakona.

Podzakonski akti predviđeni ovim zakonom koje donose drugi
organi javne vlasti doneće se u roku od jedne godine od dana stupanja na snagu ovog
zakona.

Do donošenja podzakonskih akata iz st. 1. i 2. ovog člana,
primenjuju se odredbe važećih podzakonskih akata koje nisu u suprotnosti sa odredbama
ovog zakona.



Preispitivanje postojećih oznaka
tajnosti



Član 105.

Od dana stupanja na snagu ovog zakona podaci i dokumenta
označeni stepenom tajnosti na osnovu ranije donetih propisa, zadržavaju vrstu i
stepen tajnosti označen po ranijim propisima.

Rukovodioci organa javne vlasti preispitaće oznake podataka
i dokumenata iz stava 1. ovog člana u roku od dve godine od dana stupanja na snagu
ovog zakona, u skladu sa odredbama ovog zakona. 



Usklađivanje podzakonskih akata i
izdavanje sertifikata zaposlenima u organima javne vlasti



Član 106.

Organi javne vlasti dužni su da u roku od jedne godine
od dana stupanja na snagu ovog zakona usklade svoju organizaciju sa odredbama ovog
zakona.

Organi javne vlasti dužni su u roku od dve godine od dana
stupanja na snagu ovog zakona da obezbede da svim zaposlenim licima, koja zbog radnih
dužnosti ili funkcija moraju da imaju pristup tajnim podacima, budu izdati sertifikati
za pristup tajnim podacima, u skladu sa ovim zakonom. 



Usklađivanje međunarodnih sporazuma



Član 107.

U roku od dve godine od dana stupanja na snagu ovog zakona,
nadležni organi Republike Srbije preispitaće odredbe postojećih međunarodnih sporazuma
koje je zaključila Republika Srbija u oblasti zaštite tajnih podataka i po potrebi
pokrenuti postupak za izmenu međunarodnih sporazuma.



Primena važećih zakona u delu koji
se odnosi na određivanje i zaštitu tajnih podataka



Član 108.

Odredbe važećih zakona koji uređuju rad organa javne vlasti,
u delu koji se odnosi na sistem određivanja i zaštite tajnih podataka i stranih tajnih
podataka, koje nisu u suprotnosti sa odredbama ovoga zakona, primenjuju se do dana
početka primene ovog zakona. 



Prestanak važenja zakona i drugih
propisa



Član 109.

Danom početka primene ovog zakona prestaju da važe:

1) član 123. Zakona o odbrani („Službeni glasnik RS”, broj
116/07);

2) odredbe Glave VI – Bezbednost i mere zaštite iz čl.
67. do 86. Zakona o odbrani („Službeni list SRJ”, br. 43/94, 11/95, 28/96,
44/99 i 3/02 i „Službeni glasnik RS”, broj 116/07 – dr. zakon);

3) član 45. st. 2. do 4. Zakona o zaštiti podataka o ličnosti
(„Službeni glasnik RS”, broj 97/08). 



Stupanje zakona na snagu



Član 110.

Ovaj zakon stupa na snagu osmog dana od dana objavljivanja
u „Službenom glasniku Republike Srbije”, a primenjuje se od 1. januara 2010. godine.

