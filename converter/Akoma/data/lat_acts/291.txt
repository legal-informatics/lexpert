





ZAКON 

o zaduživanju Republike Srbije
kod Alpha Bank Srbija a.d., Vojvođanske banke a.d. Novi Sad i Piraeus Bank a.d.
Beograd 

“Službeni glasnik RS”, broj 72 od 3.
septembra 2009.





Član 1.


Republika Srbija zadužiće se, u iznosu od 90 miliona evra kod Alpha Bank Srbija
a.d., Vojvođanska banka a.d. Novi Sad i Piraeus Bank a.d. Beograd (u daljem
tekstu: banke) za finansiranje budžetskog deficita i refinansiranje duga. 



Član 2.


Zaduživanje iz člana 1. ovog zakona izvršiće se zaključivanjem ugovora o
dugoročnom kreditu, i to: 

1) između Republike Srbije kao zajmoprimca i Alpha Bank Srbija a.d., kao
zajmodavca, u iznosu od 30 miliona evra; 

2) između Republike Srbije, kao zajmoprimca i Vojvođanske banke a.d. Novi Sad,
kao zajmodavca, u iznosu od 20 miliona evra; 

3) između Republike Srbije, kao zajmoprimca i Piraeus Bank a.d. Beograd, kao
zajmodavca, u iznosu od 40 miliona evra. 



Član 3.

Ugovori iz člana 2. ovog zakona sadržaće obavezno sledeće elemente: 

1) kamatna stopa jednaka zbiru jednomesečne referentne kamatne stope za
zaduživanje u evrima (EURIBOR) i fiksne kamatne marže od 4,75% godišnje; 

2) kamata iz tačke 1. ovog člana obračunava se i plaća mesečno; 

3) troškovi obrade i puštanja kredita u tečaj u visini od 1% od iznosa kredita; 

4) period otplate kredita u trajanju od 60 meseci, uključujući period mirovanja
otplate od 12 meseci, računajući od dana puštanja prve tranše kredita u tečaj; 

5) pravo zajmoprimca na prevremenu otplatu kredita bez plaćanja naknade
zajmodavcu. 

Vlada Republike Srbije će u roku od 30 dana od dana zaključivanja dostaviti
ugovore Narodnoj skupštini Republike Srbije radi informisanja Narodne skupštine
Republike Srbije. 



Član 4.

Sredstva pribavljena od banaka na osnovu ugovora iz člana 2. ovog zakona
koristiće se za finansiranje budžetskog deficita i refinansiranje duga. 



Član 5.

Sredstva za izmirivanje obaveza po osnovu ugovora iz člana 2. ovog zakona
obezbeđivaće se u budžetu Republike Srbije. 

Republika Srbija obezbeđivaće sredstva iz stava 1. ovog člana u budžetu za
tekuću godinu za izmirenje dospelih obaveza, u skladu sa odredbama ugovora. 



Član 6.

Ovaj zakon stupa na snagu osmog dana od dana objavljivanja u „Službenom glasniku
Republike Srbije”.



