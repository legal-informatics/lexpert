





ZAКON

o informacionom sistemu Republike 
Srbije

„Službeni
glasnik RS”, broj 12 od 21. 
marta 1996.





Član
1.

Ovim zakonom uređuju
se prava i obaveze državnih organa i organizacija, organa teritorijalne
autonomije i organa lokalne samouprave kad obavljaju poverene poslove državne
uprave, kao i preduzeća, ustanova i drugih organizacija kad obavljaju poverena
upravna ovlašćenja (u daljem tekstu: organ i organizacija) u vođenju propisanih
evidencija, organizovanju, korišćenju i razmeni podataka koje vode i druga pitanja
od značaja za funkcionisanje i razvoj informacionog sistema Republike Srbije (u
daljem tekstu: informacioni sistem).



Član
2.

Evidenciju propisanu
zakonom, organ i organizacija vodi u skladu sa tim zakonom i koristeći sredstva
za elektronsku obradu podataka.

Evidencija iz stava
1. ovog člana vodi se na način kojim se obezbeđuje povezanost, usklađenost,
razmena i korišćenje podataka i informacija.



Član
3.

Podaci čije je
vođenje predviđeno zakonom iz određene oblasti čine sadržaj baze podataka te
oblasti.

Određeni podaci o
građanima, pravnim i drugim licima koja obavljaju delatnost i podaci o
prostornim jedinicama, kao i šifarnici i klasifikacije neophodni za njihovo
korišćenje, čine sadržaj zajedničke baze podataka.

Bazu podataka iz
stava 1. ovog člana organ i organizacija vodi uz korišćenje ili preuzimanje
podataka iz zajedničke baze podataka.

Vlada Republike
Srbije propisaće oblasti u kojima se vode baze podataka iz stava 1. ovog člana,
kao i podatke koji čine sadržaj zajedničke baze podataka, način njihovog vođenja,
praćenja promena, razmene i korišćenja.



Član
4. 

Baze podataka iz
određene oblasti čine informacioni podsistem te oblasti.

Informacioni sistem
čine informacioni podsistemi, povezani na način predviđen ovim zakonom.



Član
5.

Organ i organizacija
povezuju se preko računarsko-telekomunikacione mreže i u okviru informacionog
sistema obezbeđuju evidentiranje podataka na mestu njihovog nastanka, tačnost,
kvalitet, zaštitu podataka pri obradi i prenosu, dostupnost podataka pod
jednakim uslovima ovlašćenim korisnicima, primenu jedinstvenih standarda i
razmenu podataka i dokumenata.



Član
6.

Dokument u
informacionom sistemu sačinjen u elektronskom ili drugom obliku ima istu pravnu
snagu. 



Član
7.

Organ i organizacija
vodi podatke koji čine sadržaj zajedničke baze podataka na način koji
korisnicima omogućava neposredan pristup i korišćenje. 



Član
8.

Organ i organizacija
redovno održava podatke iz svoje nadležnosti, a naročito blagovremeno, potpuno
i tačno unosi podatke u zajedničku bazu podataka.



Član
9.

Organ i organizacija
obezbeđuje uslove za tehnološko jedinstvo informacionog sistema, a naročito za
uključivanje u računarsko-telekomunikacionu mrežu i primenu definisanih procedura
za pristup i korišćenje zajedničke baze podataka. 

Javno preduzeće PTT
saobraćaja „Srbija” obezbeđuje odgovarajuću infrastrukturu za funkcionisanje
informacionog sistema u rokovima predviđenim programom razvoja informacionog
sistema.



Član
10.

Stručne i upravne
poslove u oblasti informacionog sistema obavlja organ državne uprave nadležan za
informacioni sistem. 



Član
11.

Organ i organizacija
vodi rečnik podataka informacionog podsistema.

Organ državne uprave
nadležan za informacioni sistem vodi rečnik podataka informacionog sistema i
obezbeđuje jedinstveno projektno rešenje za vođenje rečnika podataka
informacionog podsistema.

Rečnik podataka, u
smislu ovog zakona, je programsko rešenje kojim se opisuje sadržaj baza
podataka, registra i evidencija i uslovi i mogućnosti za njihovo korišćenje. 




Član
12.

Organ i organizacija
preduzima mere obezbeđivanja i zaštite informacionog podsistema u svim fazama
razvoja i funkcionisanja, u redovnim i vanrednim prilikama.

Mere iz stava 1.
ovog člana odnose se na: podatke i sve nosioce podataka, programsku podršku,
računarsku opremu, računarske mreže, prostorije u kojima su smeštene oprema i
instalacije i učesnike u informacionom sistemu. 

Vlada Republike
Srbije propisaće sadržaj i način sprovođenja mera obezbeđenja zaštite imovine i
sistema i zaštite podataka od zloupotrebe. 



Član
13.

Vlada Republike
Srbije donosi program razvoja informacionog sistema koji obuhvata naročito:
opis zadataka, rokove i nosioce njihovog izvršenja, neophodne kadrovske, tehničke
i druge uslove i potrebna finansijska sredstva.



Član
14. 

Novčanom kaznom u
najmanjem iznosu od 800 dinara kazniće se za prekršaj odgovorno lice u organu i
organizaciji ako:

1) ne obezbedi
vođenje baze podataka na način propisan članom 3. stav 3. ovog zakona u roku iz
člana 16. stav 2. ovog zakona, ili ne unese blagovremeno, potpuno i tačno
podatke koji čine sadržaj zajedničke baze podataka (član 8. ovog zakona) ili
uskrati korišćenje baze podataka u skladu sa zakonom;

2) ne organizuje
vođenje podataka koji čine sadržaj zajedničke baze podataka na način predviđen
članom 7. ovog zakona u roku iz člana 16. stav 1. ovog zakona ili uskrati
korišćenje podataka u skladu sa zakonom;

3) ne obezbedi
uslove za tehnološko jedinstvo informacionog sistema (član 9. stav 1. ovog
zakona);

4) ne obezbedi
infrastrukturu za funkcionisanje informacionog sistema u rokovima iz programa
razvoja informacionog sistema (član 9. stav 2. ovog zakona);

5) ne vodi rečnik
podataka informacionog podsistema, odnosno informacionog sistema (član 11. ovog
zakona); 

6) ne preduzima mere
obezbeđivanja i zaštite informacionog sistema (član 12. ovog zakona).



Član
15.

Propisi iz člana 3.
stav 4. i člana 12. stav 3. i program iz člana 13. ovog zakona doneće se u roku
od šest meseci od stupanja na snagu ovog zakona.



Član
16.

Primenu zajedničke
baze podataka, u skladu sa ovim zakonom, obezbediće nadležni organ i
organizacija u roku od dve godine od donošenja propisa iz člana 3. stav 4. i
člana 12. stav 3. ovog zakona. 

Vođenje baza podataka
na način propisan članom 3. stav 3. ovog zakona obezbediće nadležni organ i
organizacija u roku od jedne godine od početka primene zajedničke baze
podataka.



Član
17.

Nadzor nad primenom
ovog zakona i propisa donetih na osnovu njega vrši organ državne uprave nadležan
za informacioni sistem.



Član
18. 

Ovaj zakon stupa na
snagu osmog dana od dana objavljivanja u „Službenom glasniku Republike Srbije”.



