




	Redakcijski prečišćen tekst






ZAКON

o porezu na premije neživotnih
osiguranja

„Službeni glasnik RS“,
br. 135 od 21. decembra 2004, 
68 od 
3. jula 2014 - dr. zakon



Član 1. 


Ovim zakonom uvodi se obaveza obračunavanja i plaćanja poreza
na premije osiguranja koje se ostvaruju zaključivanjem i izvršavanjem ugovora o poslovima
neživotnog osiguranja u Republici Srbiji (u daljem tekstu: porez na premije osiguranja).

Poslovi neživotnog osiguranja, u smislu ovog zakona, jesu
sve vrste neživotnog osiguranja utvrđene zakonom kojim se uređuje osiguranje.



Član 2.

Porez na premije osiguranja obračunava se i plaća na premije
osiguranja kojima se, u smislu ovog zakona, smatra premija osiguranja koja se sastoji
od funkcionalne premije i režijskog dodatka koju ostvaruju društva za osiguranje,
u koju je uključen i doprinos za preventivu, ako je uračunat u funkcionalnu premiju
(u daljem tekstu: premije osiguranja). 


Porez na premije osiguranja iz stava 1. ovog člana prihod
je budžeta Republike Srbije.



Član 3.

Obveznik poreza na premije osiguranja je društvo za osiguranje
(u daljem tekstu: poreski obveznik) koje zaključuje ugovore o poslovima neživotnog
osiguranja iz člana 1. ovog zakona i naplaćuje premije osiguranja, direktno ili indirektno
– preko posrednika ili zastupnika.



Član 4.

Poreska osnovica za obračunavanje poreza na premije osiguranja
je iznos ukupne premije osiguranja utvrđene ugovorom o osiguranju iz člana 1. ovog
zakona.



Član 5.

Porez na premije osiguranja plaća se po stopi od 5%.



Član 6.

Porez na premije osiguranja ne plaća se na premije osiguranja
koje se ostvaruju zaključivanjem i izvršavanjem ugovora o poslovima neživotnog osiguranja,
i to:

1) osiguranje od posledica nezgode;

2) osiguranje od povreda na radu i profesionalnih oboljenja;


3) dobrovoljno zdravstveno osiguranje;

4) osiguranje motornih vozila, koje pokriva štete na motornim
vozilima na sopstveni pogon, odnosno gubitak tih vozila, čiji su vlasnici lica sa
utvrđenim invaliditetom;

5) osiguranje stambenih kredita;

6) osiguranje izvoznih kredita;

7) osiguranje kredita građana koji se plaćaju u ratama;

8) osiguranje poljoprivrednih kredita. 

Porez na premije osiguranja ne plaćaju diplomatska i konzularna
predstavništva, pod uslovom reciprociteta.



Član 7.

Obaveza obračunavanja poreza na premije osiguranja nastaje
u trenutku zaključenja ugovora o osiguranju.

Poreski obveznik plaća porez na premije osiguranja do
10. u mesecu za ugovore o osiguranju zaključene u prethodnom mesecu.



Član 8.

Poreski obveznik je dužan da, na osnovu zaključenih ugovora
o neživotnom osiguranju, a radi pravilnog obračunavanja i plaćanja poreza na premije
osiguranja, vodi evidenciju koja obezbeđuje vršenje kontrole obračuna i plaćanja poreza
na premije osiguranja.

Poreski obveznik je dužan da čuva evidenciju iz stava
1. ovog člana najmanje pet godina po isteku kalendarske godine na koju se evidencija
odnosi.



Član 9.

Ministar nadležan za poslove finansija propisaće način obračunavanja
poreza na premije osiguranja, kao i sadržinu i način vođenja evidencije iz člana
8. ovog zakona.



Član 10.

Кontrolu obračunavanja i plaćanja poreza na premije osiguranja
vrši nadležni poreski organ.



Član 11.

Na odnose koji nisu posebno uređeni ovim zakonom (prinudna
naplata, kamate, zastarelost i dr.) shodno se primenjuje zakon kojim se uređuje poreski
postupak i poreska administracija.



Član 12.


Prestao je da važi (vidi član 85. Zakona - 68/2014-3)



Član 13.

Ovaj
zakon stupa na snagu narednog dana od dana objavljivanja u „Službenom glasniku Republike
Srbije", a primenjivaće se od 1. januara 2005. godine.


