



Redakcijski prečišćen tekst
 
ZAКON
o zapošljavanju i osiguranju za slučaj nezaposlenosti
“Službeni glasnik RS”, br. 36 od 15. maja 2009, 30 od 7. maja 2010 - 
dr. 
zakon, 88 od 23. novembra 2010, 38 od 29. aprila 2015, 113 od 17. 
decembra 2017 - dr. zakon, 113 od 17. 
decembra 2017.

NAPOMENA IZDAVAČA: Zakon o izmenama i dopunama Zakona o zapošljavanju
i osiguranju za slučaj nezaposlenosti ("Službeni glasnik RS", broj 113/2017) 
stupio je na snagu osmog dana od dana objavljivanja, odnosno 25. decembra 2017. 
godine, s tim što odredbe člana 6. počinju da se primenjuju od 1. januara 2018. 
godine, a odredbe člana 7. počinju da se primenjuju od 1. januara 2019. godine 
(vidi član 12. Zakona - 113/2017-274)(tekst pre izmene iz broja 113/2017 možete 
pogledati sa desne strane u delu "Verzije prečišćenog teksta").
I. OSNOVNE ODREDBE
1. Predmet zakona
Član 1.
Ovim zakonom uređuju se: poslovi i nosioci poslova zapošljavanja; prava i 
obaveze nezaposlenog i poslodavca; aktivna politika zapošljavanja; osiguranje za 
slučaj nezaposlenosti i druga pitanja od značaja za zapošljavanje, povećanje 
zaposlenosti i sprečavanje dugoročne nezaposlenosti u Republici Srbiji.
 2. Nezaposleni
 Član 2. 
Nezaposleni, u smislu ovog zakona, jeste lice od 15 godina života do 
ispunjavanja uslova za penziju, odnosno najkasnije do 65 godina života, sposobno i 
odmah spremno da radi, koje nije zasnovalo radni odnos ili na drugi način 
ostvarilo pravo na rad, a koje se vodi na evidenciji nezaposlenih i aktivno 
traži zaposlenje.
Nezaposleni aktivno traži zaposlenje ako uredno ispunjava obaveze koje ima po 
zakonu i individualnom planu zapošljavanja.
Nezaposlenim, u smislu ovog zakona, ne smatra se redovan učenik, student 
osnovnih studija do 26 godina života, lice kome miruju prava iz radnog odnosa u 
skladu sa zakonom i lice koje je ispunilo uslov za penziju u skladu sa propisima 
o penzijskom i invalidskom osiguranju.
3. Lice koje traži zaposlenje
Član  3.
Lice koje traži zaposlenje, u smislu ovog zakona, jeste nezaposleni, zaposleni 
koji traži promenu zaposlenja i drugo lice koje traži zaposlenje.
Zaposleni koji traži promenu zaposlenja jeste lice koje je u radnom odnosu ili 
je na drugi način ostvarilo pravo na rad, a koje aktivno traži promenu zaposlenja 
i vodi se na evidenciji lica koja traže promenu zaposlenja.
Drugo lice koje traži zaposlenje jeste lice starije od 15 godina života koje 
traži zaposlenje, a koje se ne može smatrati nezaposlenim ili licem koje traži 
promenu zaposlenja, u smislu ovog zakona.
4. Poslodavac
Član  4.
Poslodavac, u smislu ovog zakona, jeste domaće ili strano pravno i fizičko 
lice, koje prijavljuje potrebu za zapošljavanjem, zapošljava i uplaćuje doprinos za 
osiguranje za slučaj nezaposlenosti.
5. Načela zakona
Član  5.
Ovaj zakon zasniva se na načelima: 
1. zabrane diskriminacije, u skladu sa zakonom;
2. nepristrasnosti pri obavljanju poslova zapošljavanja;
3. rodne ravnopravnosti;
4. afirmativne akcije usmerene prema teže zapošljivim nezaposlenim licima;
5. slobode u izboru zanimanja i radnog mesta;
6. besplatnosti obavljanja poslova zapošljavanja prema nezaposlenim licima.
II. POSLOVI ZAPOŠLJAVANJA
1. Poslovi zapošljavanja
Član  6.
Poslovi zapošljavanja, u smislu ovog zakona, jesu:
1. obaveštavanje o mogućnostima i uslovima za zapošljavanje;
2. posredovanje u zapošljavanju u zemlji i inostranstvu;
3. profesionalna orijentacija i savetovanje o planiranju karijere;
4. sprovođenje mera aktivne politike zapošljavanja; 
5. izdavanje dozvole za rad strancu i licu bez državljanstva, u skladu sa 
zakonom.
2. Nosioci poslova zapošljavanja
Član  7.
Poslove zapošljavanja obavlja Nacionalna služba za zapošljavanje (u daljem tekstu: 
Nacionalna služba) i agencija za zapošljavanje.
3. Nacionalna služba za zapošljavanje
Član  8.
Poslove zapošljavanja, osiguranja za slučaj nezaposlenosti, ostvarivanje prava iz 
osiguranja za slučaj nezaposlenosti i drugih prava u skladu sa zakonom i vođenje 
evidencija u oblasti zapošljavanja obavlja Nacionalna služba. 
Pored poslova iz stava 1. ovog člana Nacionalna služba obavlja i 
stručno-organizacione, upravne, ekonomsko-finansijske i druge opšte poslove u 
oblasti zapošljavanja i osiguranja za slučaj nezaposlenosti.
Sedište Nacionalne službe je u Кragujevcu.
Nacionalna služba je pravno lice, sa statusom organizacije za obavezno 
socijalno osiguranje. 
Nacionalna služba se upisuje u registar nadležnog organa, u skladu sa 
zakonom.
Radi obavljanja poslova iz st. 1. i 2. ovog člana u Nacionalnoj službi obrazuju 
se Pokrajinska služba, filijale i druge unutrašnje jedinice utvrđene opštim aktom 
Nacionalne službe.
*Službeni glasnik RS, broj 88/2010
Član 9.
Nacionalna služba je dužna da poslodavcu i licu koje traži zaposlenje pruža:
1. obaveštenja o zakonima, podzakonskim propisima, kolektivnim ugovorima i 
drugim opštim aktima koji su na snazi, pravima, obavezama i odgovornostima 
poslodavaca i zaposlenih, kao i njihovih udruženja, koji se odnose na zapošljavanje 
i osiguranje za vreme nezaposlenosti;
2. savete o načinu i postupku ostvarivanja prava i izvršavanja obaveza i pomoć 
o načinu popunjavanja i dostavljanja Nacionalnoj službi obrazaca i dokumenata.
Član 10.
Nacionalna služba dužna je da u roku od 24 sata od dobijanja informacije o 
potrebi za zapošljavanjem od poslodavca tu informaciju učini dostupnom licima koja 
traže zaposlenje objavljivanjem na oglasnoj tabli, internet adresi i u narednom 
periodičnom izdanju oglasa Nacionalne službe.
Član 11.
Organi Nacionalne službe su upravni odbor i direktor.
Na članove upravnog odbora, odnosno na direktora Nacionalne službe, primenjuju 
se odredbe zakona kojim se uređuje sprečavanje sukoba javnog i privatnog interesa 
pri vršenju javnih funkcija.
Lica iz stava 2. ovog člana mogu biti imenovana na javnu funkciju u 
Nacionalnoj službi najviše dva puta.
Član 12.
Upravni odbor upravlja radom Nacionalne službe.
Upravni odbor Nacionalne službe ima sedam članova.
Predsednika i članove Upravnog odbora imenuje i 
razrešava Vlada, i to:
1. četiri člana, uključujući i predsednika, na predlog 
ministra nadležnog za poslove zapošljavanja;
2. tri člana na predlog Socijalno-ekonomskog saveta za 
Republiku Srbiju.
Članovi Upravnog odbora, uključujući i predsednika 
Upravnog odbora, imenuju se na period od četiri godine.
Upravni odbor odlučuje većinom glasova ukupnog broja 
svojih članova.
Način rada, ovlašćenja i odgovornosti članova Upravnog 
odbora, kao i druga pitanja od značaja za rad Upravnog odbora, uređuju se 
statutom Nacionalne službe.
*Službeni glasnik RS, broj 38/2015
Član 13.
Upravni odbor: 
1. donosi statut i opšte akte Nacionalne službe;
2. donosi godišnji program rada Nacionalne službe;
3. donosi finansijski plan i završni račun Nacionalne službe, u skladu sa 
zakonom;
4. usvaja izveštaj o radu Nacionalne službe;
5. odlučuje o poslovanju Nacionalne službe i korišćenju sredstava, u skladu sa 
zakonom;
6. odlučuje o drugim pitanjima, u skladu sa zakonom i statutom Nacionalne 
službe.
Vlada daje saglasnost na statut i program rada Nacionalne službe.
Član 14.
Upravni odbor podnosi Ministarstvu polugodišnji izveštaj o radu Nacionalne 
službe.
Ministarstvo može zahtevati poseban izveštaj koji je upravni odbor dužan bez 
odlaganja da podnese. 
Upravni odbor podnosi Vladi godišnji izveštaj o radu Nacionalne službe, u 
skladu sa zakonom.
Član 15.
Direktor Nacionalne službe rukovodi njenim radom, u skladu sa odlukama 
upravnog odbora.
Direktora Nacionalne službe imenuje i razrešava Vlada na period od četiri 
godine.
Direktor Nacionalne službe mora imati visoku spremu i najmanje devet godina 
radnog iskustva u struci, kao i prethodno iskustvo u oblasti zapošljavanja. 

Član 16.
Direktor Nacionalne službe:
1. organizuje rad i poslovanje u Nacionalnoj službi;
2. predstavlja i zastupa Nacionalnu službu;
3. izvršava odluke upravnog odbora Nacionalne službe;
4. donosi akt o organizaciji i sistematizaciji poslova u Nacionalnoj službi;
5. rukovodi radom zaposlenih u Nacionalnoj službi;
6. odlučuje o izboru direktora filijala po sprovedenom javnom konkursu;
7. obavlja druge poslove, u skladu sa zakonom i statutom Nacionalne službe.
Član 17.
Direktora Pokrajinske službe imenuje upravni odbor na predlog nadležnog 
organa autonomne pokrajine.
Direktor Pokrajinske službe učestvuje u radu upravnog odbora.
Na direktora Pokrajinske službe primenjuju se odredbe člana 11. st. 2. i 3. 
ovog zakona.
Direktor Pokrajinske službe, po sprovedenom javnom konkursu, predlaže 
direktoru Nacionalne službe kandidata za izbor direktora filijale obrazovane na 
teritoriji autonomne pokrajine.
Član 18.
Poslove utvrđene zakonom, statutom i drugim opštim aktima Nacionalne službe, 
obavljaju zaposleni u Nacionalnoj službi.
Lica koja obavljaju poslove zapošljavanja u Nacionalnoj službi moraju imati 
položen ispit za rad u zapošljavanju.
Nacionalna služba je dužna da obezbedi i organizuje 
program uvođenja u posao zaposlenog i stručno usavršavanje i osposobljavanje 
zaposlenih, kao i proveru stručne osposobljenosti zaposlenih.
Nacionalna služba opštim aktom bliže uređuje postupak, 
sadržaj i program stručnog usavršavanja i osposobljavanja zaposlenih i uvođenja u 
posao zaposlenog.
*Službeni glasnik RS, broj 38/2015
4. Finansiranje Nacionalne službe
Član  19.
Prihod Nacionalne službe čine sredstva:
1. doprinosa za obavezno osiguranje za slučaj nezaposlenosti;
2. iz budžeta Republike Srbije;
3. ostvarena ulaganjem kapitala;
4. domaćih i inostranih kredita, u skladu sa zakonom;
5. poklona, donacija i legata;
6. druga sredstva ostvarena u skladu sa zakonom.
5. Agencije za zapošljavanje
Član  20.
Agenciju za zapošljavanje (u daljem tekstu: agencija) osnivaju pravna i fizička 
lica radi obavljanja poslova zapošljavanja, i to:
1. obaveštavanja o mogućnostima i uslovima zapošljavanja;
2. posredovanja u zapošljavanju u zemlji i inostranstvu;
3. profesionalne orijentacije i savetovanja o planiranju karijere;
4. sprovođenja pojedinih mera aktivne politike zapošljavanja, na osnovu ugovora 
sa Nacionalnom službom.
Agencija ne može da se bavi zapošljavanjem maloletnih lica, kao ni zapošljavanjem 
na poslovima sa povećanim rizikom, u skladu sa propisima koji uređuju 
odgovarajuću oblast.
Agencija ne može za vreme štrajka da posreduje u zapošljavanju na poslovima 
učesnika štrajka, osim ako nije obezbeđen minimum procesa rada u skladu sa 
zakonom.
Član 21.
Dozvolu za rad agenciji izdaje Ministarstvo na osnovu pismenog zahteva, ako 
agencija ispunjava uslove u pogledu:
1. prostorne i tehničke opremljenosti;
2. stručne osposobljenosti zaposlenih.
Dozvola za rad može se izdati agenciji koja ima zaposleno najmanje jedno lice 
sa visokom spremom.
Pod stručno osposobljenim licem smatra se lice koje ima najmanje srednju spremu 
i položen ispit za rad u zapošljavanju.
Prostorne i tehničke uslove za rad agencije, uslove u pogledu stručne 
osposobljenosti zaposlenih, kao i program, sadržinu i način
i visinu troškova polaganja ispita za 
rad u zapošljavanju propisuje ministar nadležan za poslove zapošljavanja.
Ministarstvo vodi registar izdatih dozvola.
*Službeni glasnik RS, broj 113/2017
Član 22.
Agenciju ne može osnovati, niti u njoj poslove zapošljavanja može obavljati lice 
koje je:
1. osuđivano za krivično delo na bezuslovnu kaznu zatvora u trajanju od 
najmanje šest meseci, u periodu od tri godine nakon izdržavanja kazne;
2. osnivač agencije kojoj je oduzeta dozvola za obavljanje poslova zapošljavanja, 
u roku od tri godine od dana oduzimanja dozvole;
3. osnivač agencije kome je aktom nadležnog 
inspekcijskog organa utvrđeno da kao neregistrovani privredni subjekat obavlja 
poslove zapošljavanja, u roku od tri godine od dana donošenja tog akta.
*Službeni glasnik RS, broj 113/2017
Član 23.
Po pribavljenoj dozvoli agencija se upisuje u registar nadležnog organa, nakon 
čega može početi sa radom.
Radi obavljanja poslova zapošljavanja na određenoj teritoriji agencija može 
obrazovati područne jedinice, koje moraju ispunjavati uslove za dobijanje dozvole 
iz člana 21. ovog zakona.
Član 24.
Prestao je da važi (vidi član 79. Zakona - 
113/2017-192)
Član 25.
Dozvola za rad agencije izdaje se za period od pet godina i može se 
produžiti.
Član 26.
Ministarstvo oduzima dozvolu za rad agenciji ako ona:
1. prestane da ispunjava uslove iz člana 21. ovog zakona;
2. vrši poslove zapošljavanja u suprotnosti sa ovim zakonom.
Dozvola za rad se oduzima agenciji i ako je njen osnivač osuđen na bezuslovnu 
kaznu zatvora u trajanju od najmanje šest meseci.
Agenciji kojoj je dozvola za rad oduzeta iz razloga predviđenih u stavu 1. 
tač. 2. ili stavu 2. ovog člana, ista se može ponovo izdati protekom roka od tri 
godine od dana oduzimanja. 
Član 27.
Nacionalna služba može, na osnovu postupka javnih nabavki, angažovati 
agenciju radi izvršavanja pojedinih poslova zapošljavanja, u skladu sa Sporazumom o 
učinku. 
U slučaju iz stava 1. ovog člana, prava i obaveze Nacionalne službe i 
agencije utvrđuju se ugovorom.
6. Savet za zapošljavanje
Član  28.
Savet za zapošljavanje se osniva za teritoriju Republike (u daljem tekstu: 
Republički savet), a može se osnovati i za teritoriju pokrajine (Pokrajinski 
savet) i jedne ili više opština (u daljem tekstu: Lokalni savet).
Republički savet osniva Vlada.
Pokrajinski i lokalni savet može osnovati nadležni organ teritorijalne 
autonomije i lokalne samouprave.
Lokalni savet koji se osniva za područje više opština osnivaju sporazumom 
nadležni organi svake od jedinica lokalne samouprave.
Član 29.
Republički savet je savetodavno telo koje osnivaču daje mišljenja i preporuke u 
vezi sa pitanjima od interesa za unapređenje zapošljavanja, i to:
1. planovima zapošljavanja;
2. programima i merama aktivne politike zapošljavanja;
3. propisima iz oblasti zapošljavanja;
4. drugim pitanjima od interesa za zapošljavanje.
Član 30.
Republički savet sastoji se od predstavnika osnivača, reprezentativnih 
sindikata i udruženja poslodavaca, Nacionalne službe i agencija za zapošljavanje, 
udruženja od značaja za oblast zapošljavanja, odnosno koja se bave zaštitom 
interesa nezaposlenih (osoba sa invaliditetom, nacionalnih manjina, učesnika 
oružanih sukoba, žena, omladine i sl.) i stručnjaka za oblast zapošljavanja.
III. PRAVA I OBAVEZE NEZAPOSLENOG I POSLODAVCA
1. Prava i obaveze nezaposlenog
Član  31.
Nezaposleni, u skladu sa odredbama ovog zakona, ima pravo da:
1. slobodno bira zanimanje i zaposlenje;
2. se obaveštava kod Nacionalne službe i agencije o mogućnostima i uslovima 
za zapošljavanje;
3. besplatno koristi usluge Nacionalne službe i agencije;
4. sa Nacionalnom službom utvrdi individualni plan zapošljavanja;
5. učestvuje u programima i merama aktivne politike zapošljavanja, u skladu sa 
individualnim planom zapošljavanja;
6. ostvari novčanu naknadu za vreme nezaposlenosti;
7. ostvari druga prava, u skladu sa zakonom.
Nezaposleni koji zasnuje radni odnos van mesta svog prebivališta može da 
ostvari pravo na jednokratnu novčanu pomoć za naknadu putnih i troškova selidbe, 
u skladu sa opštim aktom Nacionalne službe.
Nezaposleni koji pripada kategoriji teže zapošljivih lica može imati prednost, 
odnosno posebna prava u sprovođenju pojedinih programa i mera aktivne politike 
zapošljavanja, u skladu sa zakonom.
Teže zapošljiv nezaposleni jeste nezaposleni koji zbog zdravstvenog stanja, 
nedovoljnog ili neodgovarajućeg obrazovanja, sociodemografskih karakteristika, 
regionalne ili profesionalne neusklađenosti ponude i tražnje na tržištu rada, ili 
drugih objektivnih okolnosti teže nalazi zaposlenje.
Član 32.
Nezaposleni, u skladu sa odredbama ovog zakona, ima obavezu da:
1. aktivno traži zaposlenje i neposredno se obraća poslodavcu radi zaposlenja;
2. utvrdi sa Nacionalnom službom individualni plan zapošljavanja i da poštuje 
sva prava i obaveze koje po njemu ima;
3. učestvuje u merama aktivne politike zapošljavanja, u skladu sa zakonom, 
opštim aktom i individualnim planom zapošljavanja;
4. ne odbija ponuđeno odgovarajuće zaposlenje i odgovarajuće obrazovanje i 
obuku, u skladu sa zakonom i individualnim planom zapošljavanja;
5. se javlja poslodavcima radi razgovora o zaposlenju, po uputu Nacionalne 
službe ili na sopstvenu inicijativu;
6. se lično javlja Nacionalnoj službi radi obaveštavanja o mogućnostima i 
uslovima zaposlenja i posredovanja u zapošljavanju, u skladu sa individualnim planom 
zapošljavanja, a najmanje jednom u tri meseca, kao i na svaki poziv Nacionalne 
službe;
7. obavesti Nacionalnu službu o svakoj promeni koja utiče na sticanje ili 
gubljenje prava ili obaveza po ovom zakonu, najkasnije pet dana od nastanka 
promene;
8. ispunjava druge obaveze koje ima po ovom zakonu, opštem aktu i 
individualnom planu zapošljavanja.
Na zahtev Nacionalne službe nezaposleni je dužan da dostavi dokaze o 
ispunjavanju obaveza iz stava 1. tač. 1. i 5. ovog člana.
Član 33.
Tokom prvih 12 meseci od uvođenja u evidenciju Nacionalne službe odgovarajuće 
zaposlenje za nezaposlenog, u smislu ovog zakona, jeste zaposlenje u okviru 
stečenog nivoa i vrste obrazovanja.
Po isteku roka od 12 meseci, odgovarajuće zaposlenje za nezaposlenog jeste i 
zaposlenje na poslovima na nižem nivou u okviru iste ili srodne vrste stečenog 
obrazovanja, u skladu sa individualnim planom zapošljavanja, uzimajući u obzir 
radno iskustvo i stanje na tržištu rada.
2. Prava i obaveze poslodavca
Član  34.
Poslodavac, u skladu sa odredbama ovog zakona, ima pravo da:
1. zahteva od Nacionalne službe da ponudi izbor lica za zasnivanje radnog 
odnosa;
2. samostalno odlučuje o izboru lica koja će zaposliti ili radno angažovati;
3. zaposli lice bez posredovanja Nacionalne službe ili agencije;
4. učestvuje u programima i merama aktivne politike zapošljavanja, u skladu sa 
zakonom;
5. besplatno ostvari usluge Nacionalne službe;
6. ostvari druga prava utvrđena ovim zakonom i opštim aktom.
Usluge za koje se plaća naknada propisuje Vlada.
Član 35.
Poslodavac, u skladu sa odredbama ovog zakona, ima obavezu da:
1. obezbedi jednak tretman lica koja su mu se javila radi razgovora o 
zaposlenju;
2. dostavi obaveštenje o obavljenom razgovoru o zaposlenju – na zahtev 
Nacionalne službe ili nezaposlenog sa kojim je obavio razgovor;
3. ispunjava druge obaveze koje ima po ovom zakonu;
4. podnese prijave Nacionalnoj službi, u skladu sa ovim zakonom.
IV. AКTIVNA POLITIКA ZAPOŠLJAVANJA
Član 36.
Aktivna politika zapošljavanja predstavlja sistem planova, programa i mera 
usmerenih ka povećanju zaposlenosti i smanjenju nezaposlenosti.
1. Nacionalni akcioni plan zapošljavanja
Član 37.
Osnovni instrument aktivne politike zapošljavanja je Nacionalni akcioni plan 
zapošljavanja (u daljem tekstu: Akcioni plan).
Akcioni plan, usaglašen sa Nacionalnom strategijom zapošljavanja, utvrđuje 
Vlada, na predlog Ministarstva.
Akcioni plan se usvaja na godišnjem nivou, u 
tekućoj godini za narednu godinu.
Ministarstvo podnosi Vladi godišnji izveštaj o sprovođenju Akcionog plana, 
najkasnije do 30. aprila za prethodnu godinu.
*Službeni glasnik RS, broj 113/2017
Član 38. 
Ministarstvo upravlja pripremom i sprovođenjem Akcionog plana i koordinira, 
usmerava i nadgleda rad svih subjekata koji učestvuju u njegovom sprovođenju.
Član 39.
Akcioni plan sadrži:
1. makroekonomski okvir za stvaranje i primenu politike zapošljavanja;
2. stanje i tokove na tržištu rada, detaljno za narednu i okvirno za naredne 
tri godine;
3. ciljeve i prioritete politike zapošljavanja;
4. programe i mere aktivne politike zapošljavanja za narednu godinu, sa 
odgovornostima za njihovo sprovođenje i potrebnim sredstvima;
5. finansijski okvir za politiku zapošljavanja i izvore finansiranja;
6. nosioce poslova realizacije Akcionog plana;
7. kategorije teže zapošljivih lica koje imaju prioritet u uključivanju u mere 
aktivne politike zapošljavanja; 
8. indikatore uspešnosti realizacije programa i mera iz tačke 4. ovog stava;
9. druge elemente.
 2. Pokrajinski i lokalni akcioni planovi zapošljavanja
Član  40.
Nadležni organ teritorijalne autonomije može, po pribavljenom mišljenju 
Pokrajinskog saveta, usvojiti pokrajinski akcioni plan zapošljavanja.
Pokrajinski akcioni plan zapošljavanja mora biti u saglasnosti sa Akcionim 
planom.
Član 41.
Nadležni organ lokalne samouprave može, po pribavljenom mišljenju Lokalnog 
saveta, usvojiti lokalni akcioni plan zapošljavanja.
Ukoliko je formiran Lokalni savet za područje više opština, nadležni organi 
lokalnih samouprava mogu, po pribavljenom mišljenju Lokalnog saveta, sporazumom 
usvojiti lokalni akcioni plan zapošljavanja za područje tih opština.
Lokalni akcioni plan zapošljavanja mora biti u saglasnosti sa Akcionim planom i 
pokrajinskim akcionim planom zapošljavanja.
3. Sporazum o učinku Nacionalne službe
Član  42.
Utvrđivanje učinka Nacionalne službe i praćenje efikasnosti sprovođenja mera 
aktivne politike zapošljavanja iz Akcionog plana određuje se Sporazumom o učinku.
Sporazum o učinku zaključuju ministar nadležan za poslove zapošljavanja i 
direktor Nacionalne službe, po pribavljenom mišljenju upravnog odbora Nacionalne 
službe.
Sporazumom o učinku bliže se uređuju:
1. mere i aktivnosti iz Akcionog plana koje realizuje Nacionalna služba;
2. rokovi za sprovođenje mera i aktivnosti iz Akcionog plana;
3. očekivani rezultati;
4. odgovornosti u Nacionalnoj službi;
5. finansijski okvir;
6. podnošenje redovnih tromesečnih i godišnjeg izveštaja, kao i vanrednih 
izveštaja Nacionalne službe Ministarstvu o sprovođenju programa i mera iz 
Akcionog plana.
Stepen ostvarenosti učinka utvrđenog aktom iz stava 1. ovog člana predstavlja 
osnov za ocenu realizacije aktivne politike zapošljavanja od strane Nacionalne 
službe.
4. Mere aktivne politike zapošljavanja
Član 43.
Mere aktivne politike zapošljavanja su aktivnosti usmerene ka unapređenju 
zaposlenosti, i to:
1. u posredovanju u zapošljavanju lica koja traže zaposlenje;
2. u profesionalnoj orijentaciji i savetovanju o planiranju karijere;
3. subvencije za zapošljavanje;
4. podrška samozapošljavanju;
5. dodatno obrazovanje i obuka;
6. podsticaji za korisnike novčane naknade;
7. javni radovi;
8. druge mere usmerene ka zapošljavanju ili 
održanju zaposlenosti, u skladu sa aktom Vlade.
Druge mere aktivne politike zapošljavanja
iz stava 1. tačka 8. ovog člana mogu se kreirati na godišnjem 
nivou Akcionim planom, u zavisnosti od potreba tržišta rada.
Nacionalna služba opštim aktom bliže uređuje 
kriterijume, način i druga pitanja od značaja za sprovođenje mera aktivne politike 
zapošljavanja.
*Službeni glasnik RS, broj 38/2015
**Službeni glasnik RS, broj 113/2017
4.1. Posredovanje u zapošljavanju
Član 44.
Posredovanjem u zapošljavanju, u smislu ovog zakona, smatraju se poslovi 
povezivanja lica koje traži zaposlenje sa poslodavcem radi zasnivanja radnog odnosa 
ili drugog radnog angažovanja.
Poslovi posredovanja u zapošljavanju obuhvataju:
1. povezivanje ponude i tražnje na tržištu rada;
2. preliminarnu selekciju lica koja traže zaposlenje, uzimajući u obzir uslove 
za rad na određenom poslu kod poslodavca, kao i vrstu i nivo obrazovanja, 
zanimanje, znanja i veštine i radno iskustvo lica koje traži zaposlenje;
3. savetovanje usmereno na izbor odgovarajućih poslova i tehnike aktivnog 
traženja posla;
4. utvrđivanje individualnog plana zapošljavanja sa nezaposlenim;
5. upućivanje lica koje traži zaposlenje poslodavcu radi izbora za zasnivanje 
radnog odnosa ili drugog radnog angažovanja.
U postupku posredovanja u zapošljavanju nezaposleno lice ima prednost nad licem 
koje traži promenu zaposlenja.
Nezaposleni koji ostvaruje pravo na novčanu socijalnu pomoć u skladu sa 
zakonom, ima pravo na naknadu troškova slanja prijave za zaposlenje, kao i 
troškova javnog prevoza radi razgovora o zapošljavanju sa poslodavcem.
*Službeni glasnik RS, broj 38/2015
Član 45.
Individualni plan zapošljavanja koji sadrži mere koje je potrebno preduzeti u 
cilju zapošljavanja, utvrđuju Nacionalna služba i nezaposleni.
Plan iz stava 1. ovog člana predstavlja osnov za finansiranje i primenu mera 
aktivne politike zapošljavanja prema nezaposlenom.
Opštim aktom Nacionalne službe uređuje se sadržaj i način utvrđivanja 
individualnog plana zapošljavanja.
Član 46.
Nacionalna služba i nezaposleni utvrđuju individualni plan zapošljavanja 
najkasnije u roku od 90 dana nakon uvođenja u evidenciju nezaposlenog, osim ako 
se Nacionalna služba i nezaposleni ne sporazumeju drugačije.
Teže zapošljivi nezaposleni ima prvenstvo u izradi individualnog plana 
zapošljavanja.
Mere i aktivnosti predviđene individualnim planom zapošljavanja prilagođavaju 
se potrebama tržišta rada i karakteristikama nezaposlenog, najmanje jednom u šest 
meseci.
Član 47.
Nacionalna služba priprema i prati sprovođenje individualnog plana 
zapošljavanja, u skladu sa ovim zakonom.
Izuzetno Nacionalna služba za pripremanje i praćenje sprovođenja individualnog 
plana zapošljavanja može angažovati:
1. agenciju, kroz postupak javnih nabavki;
2. lokalnu samoupravu, ukoliko ona obezbeđuje više od polovine sredstava za 
finansiranje programa i mera predviđenih u individualnom planu zapošljavanja.
Član 48.
Uključivanje nezaposlenog u mere aktivne politike zapošljavanja utvrđuje se 
individualnim planom zapošljavanja, na osnovu objektivnih kriterijuma koji 
odražavaju očekivane teškoće zapošljavanja nezaposlenog i procene zapošljivosti 
koju vrši Nacionalna služba.
Objektivni kriterijumi iz stava 1. ovog člana uključuju obrazovanje 
nezaposlenog, godine života, radno iskustvo, pol, period nezaposlenosti, mesto 
prebivališta i sl.
Nezaposleni može pre uključivanja u mere aktivne politike zapošljavanja biti 
upućen na proveru zdravstvenih sposobnosti, o trošku Nacionalne službe.
Ministar uputstvom bliže uređuje uslove za uključivanje nezaposlenog u mere 
aktivne politike zapošljavanja.
4.2. Profesionalna orijentacija i savetovanje o planiranju karijere
Član 49.
Profesionalnom orijentacijom i savetovanjem o planiranju karijere, u smislu 
ovog zakona, smatraju se poslovi kojima se, pojedinačno ili grupno, pruža pomoć 
licima koja traže zaposlenje i drugim licima sa potrebom planiranja karijere, pri 
izboru, promeni zanimanja i donošenju odluka u vezi sa karijernim razvojem.
Poslovi iz stava 1. ovog člana obuhvataju:
1. pružanje informacija o tržištu rada i razvoju zanimanja;
2. profesionalno usmeravanje lica koje traži zaposlenje i drugih lica, pri 
planiranju pravaca razvoja karijere;
3. razvijanje sposobnosti kod lica koje traži zaposlenje da donese odluku o 
svojoj karijeri;
4. razvijanje sposobnosti za aktivno traženje posla;
5. selekcija kandidata prema zahtevima posla i psihofizičkim sposobnostima 
lica;
6. druge savetodavne aktivnosti usmerene ka povećanju zapošljivosti lica koje 
traži zaposlenje.
4.3. Subvencije za zapošljavanje
Član 50.
Subvencije za zapošljavanje su sredstva koja poslodavac može da ostvari za 
zapošljavanje nezaposlenih, i to:
1. na novootvorenim radnim mestima;
2. na upražnjenim radnim mestima, ako se radi o licima koja pripadaju 
kategoriji teže zapošljivih lica, u skladu sa ovim zakonom i Akcionim planom;
3. u drugom slučaju utvrđenom Akcionim planom.
Ugovorom se uređuju međusobna prava i obaveze Nacionalne službe i korisnika 
subvencije.
4.4. Podrška samozapošljavanju
Član 51.
Podrška samozapošljavanju jesu sredstva i stručna pomoć koju može da ostvari 
nezaposleni koji se samozapošljava.
Samozapošljavanje, u smislu ovog zakona, je osnivanje radnje, zadruge, 
poljoprivrednog gazdinstva ili drugog oblika preduzetništva od strane 
nezaposlenog ili udruživanjem više nezaposlenih, kao i osnivanje privrednog 
društva ukoliko osnivač zasniva u njemu radni odnos.
Ugovorom se uređuju međusobna prava i obaveze Nacionalne službe i 
nezaposlenog koji ostvaruje pravo na podršku samozapošljavanju. 
4.5. Dodatno obrazovanje i obuka
Član 52.
Dodatnim obrazovanjem i obukom, u smislu ovog zakona, smatraju se aktivnosti 
kojima se nezaposlenom i zaposlenom  kod 
poslodavca, kome nije moguće obezbediti ili održati odgovarajuće zaposlenje, pruža mogućnost 
da kroz proces teorijskog i praktičnog osposobljavanja stekne nova znanja i veštine 
radi zapošljavanja, odnosno stvaranja mogućnosti za zapošljavanje i samozapošljavanje.
Dodatno obrazovanje i obuku organizuje Nacionalna služba ili agencija na 
zahtev poslodavca ili za potrebe tržišta rada. 
Troškove dodatnog obrazovanja i obuke koje organizuje Nacionalna služba na 
zahtev poslodavca snosi poslodavac ili Nacionalna 
služba do iznosa raspoloživih sredstava, u skladu sa opštim aktom, a troškove dodatnog obrazovanja i obuke za 
tržište rada snosi Nacionalna služba, u skladu sa opštim aktom Nacionalne 
službe.
Troškove dodatnog obrazovanja i obuke za potrebe poslodavca može da snosi 
Nacionalna služba, u skladu sa opštim aktom. 
Troškove obuke za potrebe poslodavca za zaposlenog 
radi sticanja dodatnih znanja i veština u cilju održanja zaposlenja kod poslodavca 
može da snosi Nacionalna služba, u skladu sa raspoloživim sredstvima, a na 
predlog tela nadležnog za ekonomski razvoj i po pribavljenoj saglasnosti ministra 
nadležnog za poslove zapošljavanja.
Nacionalna služba vodi posebnu evidenciju o poslodavcu 
i zaposlenom iz stava 5. ovog člana.
Bliže kriterijume i uslove za uključivanje zaposlenog u 
obuke za potrebe poslodavca radi sticanja dodatnih znanja i veština propisuje 
ministar nadležan za poslove zapošljavanja.
*Službeni glasnik RS, broj 113/2017
Član 53.
Nezaposleni je dužan da prihvati odgovarajuće dodatno obrazovanje i obuku na 
koju ga Nacionalna služba uputi u cilju zapošljavanja ili povećanja mogućnosti za 
zapošljavanje, u skladu sa individualnim planom zapošljavanja.
Ugovorom zaključenim između Nacionalne službe i nezaposlenog utvrđuju se prava 
i obaveze nezaposlenog upućenog na dodatno obrazovanje i obuku.
Nezaposleni koga je Nacionalna služba uputila na dodatno obrazovanje i obuku 
ima pravo na obavezne udžbenike i troškove prevoza, kao i pravo na novčanu pomoć 
u zavisnosti od mere, a ova prava ostvaruje na način i u visini utvrđenoj
opštim aktom Nacionalne službe i ugovorom iz stava 2. ovog člana.
Lica koja završe dodatno obrazovanje i obuku dobijaju ispravu o osposobljenosti 
za obavljanje poslova za koje su obučeni.
*Službeni glasnik RS, broj 38/2015
Član 54.
Godišnji program dodatnog obrazovanja i obuke za potrebe tržišta rada utvrđen 
Akcionim planom sprovodi Nacionalna služba samostalno, kod poslodavca kao obuku 
na radu ili preko specijalizovanih izvođača obuka sa kojima, po prethodno 
sprovedenom postupku javnih nabavki, ugovara sprovođenje pojedinačnih programa.
Ugovorom između Nacionalne službe i izvođača obuke utvrđuju se međusobna 
prava i obaveze.
Nezaposleni može da ostvari pravo na dodatno obrazovanje i obuku u skladu sa 
individualnim planom zapošljavanja.
4.6. Podsticaji za korisnike novčane naknade
Član 55.
Nezaposleno lice, koje je korisnik novčane naknade za slučaj nezaposlenosti 
najmanje tri meseca od momenta priznavanja prava a zasnuje radni odnos na 
neodređeno vreme, ima pravo na jednokratni podsticaj za zapošljavanje u visini od 
30% od ukupnog iznosa novčane naknade, bez doprinosa za obavezno socijalno 
osiguranje, koja bi mu bila isplaćena za preostalo vreme do isteka prava na 
novčanu naknadu.
Кorisnik novčane naknade može da ostvari pravo iz stava 1. ovog člana samo za 
zasnivanje jednog radnog odnosa u periodu trajanja istog prava na novčanu naknadu, 
ako podnese pismeni zahtev u roku od 30 dana od dana zasnivanja tog radnog 
odnosa.
Obaveze korisnika prava iz stava 1. ovog člana regulišu se ugovorom.
4.7. Zapošljavanje na javnim radovima
Član 56.
Javnim radovima, u smislu ovog zakona, smatraju se radovi koji se organizuju 
u cilju zapošljavanja, očuvanja i unapređenja radnih sposobnosti nezaposlenih, kao i 
radi ostvarivanja određenog društvenog interesa.
Član 57.
Teritorijalna autonomija i jedinica lokalne samouprave mogu da utvrde 
delatnosti, kriterijume i sredstva za sprovođenje javnih radova od interesa za tu 
teritoriju.
Javni radovi od interesa za Republiku mogu se organizovati i sprovoditi u 
saradnji sa teritorijalnom autonomijom i jedinicom lokalne samouprave, na osnovu 
ugovora kojim se utvrđuju način i izvori finansiranja.
Član 58.
Javne radove sprovodi poslodavac izvođač javnog rada, koga određuje 
Nacionalna služba, na osnovu javnog konkursa.
Poslodavac koji sprovodi javne radove zaključuje sa 
nezaposlenim ugovor o radnom angažovanju u skladu sa propisima o radu i javnim 
konkursom.
Nacionalna služba na javne radove prvenstveno uključuje teže zapošljivog 
nezaposlenog i nezaposlenog u stanju socijalne potrebe.
*Službeni glasnik RS, broj 38/2015
5. Finansiranje aktivne politike zapošljavanja
Član  59.
Programi i mere aktivne politike zapošljavanja finansiraju se iz:
1. budžeta Republike Srbije;
2. sredstava teritorijalne autonomije i jedinica lokalne samouprave;
3. poklona, donacija, legata, kredita, kamata i drugih sredstava, u skladu sa 
zakonom;
4. doprinosa za slučaj nezaposlenosti;
5. drugih izvora, u skladu sa zakonom.
Sredstva iz stava 1. tačka 2. ovog člana vode se u okviru budžetskog fonda 
koji autonomna pokrajina, odnosno jedinica lokalne samouprave otvara u skladu sa 
čl. 44 - 47. Zakona o budžetskom sistemu.
Član 60.
Teritorijalna autonomija, odnosno jedinica lokalne samouprave koja, u okviru 
pokrajinskog, odnosno lokalnog akcionog plana zapošljavanja, obezbeđuje više od 
polovine sredstava potrebnih za finansiranje određenog programa ili mere aktivne 
politike zapošljavanja može podneti zahtev Ministarstvu za učešće u finansiranju 
tog programa ili mere.
Ministar nadležan za poslove zapošljavanja odlučuje o zahtevu iz stava 1. ovog 
člana u skladu sa raspoloživim sredstvima i kriterijumima iz Akcionog plana.
Ministar nadležan za poslove zapošljavanja može odobriti zahtev iz stava 1. 
ovog člana i ako teritorijalna autonomija, odnosno jedinica lokalne samouprave 
obezbeđuje manje od polovine sredstava potrebnih za finansiranje određenog 
programa ili mere aktivne politike zapošljavanja ukoliko je taj program ili mera 
usmeren na nerazvijenu opštinu – utvrđenu u skladu sa posebnim propisom Vlade.
6. Praćenje i ocena efekata aktivne politike zapošljavanja i prognoze kretanja na 
tržištu rada
Član  61.
Praćenje i ocena efekata aktivne politike zapošljavanja predstavlja skup 
aktivnosti usmerenih na praćenje sprovođenja planova, programa i mera aktivne 
politike zapošljavanja, kao i njihovog uticaja na stanja i kretanja na tržištu rada, 
u cilju stvaranja uslova za preduzimanje mera usmerenih na njeno unapređenje.
Član 62.
Praćenje i ocenu efekata aktivne politike zapošljavanja vrši Ministarstvo 
neposredno ili u saradnji sa republičkim organom nadležnim za poslove statistike, 
Nacionalnom službom i drugim subjektima, koji obezbeđuju:
1. podatke o stanju i kretanjima na tržištu rada;
2. praćenje uspešnosti programa i mera aktivne politike zapošljavanja.
Član 63.
Prognoze kretanja na tržištu rada jesu aktivnosti usmerene na sagledavanje i 
praćenje tendencija, stanja i budućih potreba poslodavaca na nacionalnom i 
regionalnom nivou u cilju prilagođavanja mera aktivne politike zapošljavanja tim 
potrebama i povećanja efikasnosti i efektivnosti rada nosilaca poslova 
zapošljavanja.
Sistem statističkih indikatora i metodologija njihovog izračunavanja 
ustanovljavaju se u skladu sa međunarodnim i evropskim standardima.

V. OSIGURANJE ZA SLUČAJ NEZAPOSLENOSTI
1. Obavezno osiguranje
Član 64.
Obavezno osiguranje za slučaj nezaposlenosti (u daljem tekstu: obavezno 
osiguranje) je deo sistema obaveznog socijalnog osiguranja građana kojim se 
obezbeđuju prava za slučaj nezaposlenosti na načelima obaveznosti, uzajamnosti i 
solidarnosti.
Obaveznim osiguranjem obezbeđuju se prava za slučaj nezaposlenosti, i to:
1. novčana naknada;
2. zdravstveno osiguranje i penzijsko i invalidsko osiguranje u skladu sa 
zakonom;
3. druga prava u skladu sa zakonom.
Član 65.
Sredstva za ostvarivanje prava iz obaveznog osiguranja obezbeđuju se iz 
doprinosa za obavezno osiguranje za slučaj nezaposlenosti i drugih sredstava 
obezbeđenih u skladu sa zakonom.
2. Pravo na novčanu naknadu
Član  66.
Obavezno osigurano lice ima pravo na novčanu naknadu ako je bilo osigurano 
najmanje 12 meseci neprekidno ili s prekidima u poslednjih 18 meseci.
Neprekidnim osiguranjem iz stava 1. ovog člana smatra se i prekid obaveznog 
osiguranja kraći od 30 dana.
Član 67.
Nezaposleni ima pravo na novčanu naknadu u slučaju prestanka radnog odnosa 
ili prestanka obaveznog osiguranja, po osnovu:
1. prestanka radnog odnosa otkazom od strane poslodavca, u skladu sa 
propisima o radu, i to:
1) ako usled tehnoloških, ekonomskih ili organizacionih promena prestane 
potreba za obavljanjem određenog posla ili dođe do smanjenja obima posla, u skladu 
sa zakonom, osim lica koja su se, u skladu sa odlukom Vlade o utvrđivanju 
programa rešavanja viška zaposlenih , svojevoljno opredelila za novčanu naknadu 
ili posebnu novčanu naknadu – u većem iznosu od visine otpremnine utvrđene 
Zakonom o radu,
2) ako zaposleni ne ostvaruje rezultate rada, odnosno nema potrebna znanja i 
sposobnosti za obavljanje poslova na kojima radi;
2. prestanka radnog odnosa na određeno vreme, privremenih i povremenih 
poslova, probnog rada;
3. prestanka funkcije izabranih, imenovanih i postavljenih lica, ukoliko nije 
ostvareno pravo na mirovanje radnog odnosa ili naknadu plate, u skladu sa 
zakonom;
4. prenosa osnivačkih prava vlasnika, odnosno člana privrednog društva;
5. otvaranja stečaja, pokretanja likvidacionog postupka i u drugim slučajevima 
prestanka rada poslodavca, u skladu sa zakonom;
6. premeštaja bračnog druga, u skladu sa posebnim propisima;
7. prestanka radnog odnosa u inostranstvu, u skladu sa zakonom, odnosno 
međunarodnim sporazumom.
Nezaposleni kome je radni odnos, odnosno osiguranje 
prestalo njegovom voljom ili krivicom, odnosno ako je radni odnos prestao 
svojevoljnim opredeljivanjem za otpremninu, novčanu naknadu ili posebnu novčanu 
naknadu po odluci Vlade o utvrđivanju programa rešavanja viška zaposlenih, u većem 
iznosu od visine otpremnine utvrđene Zakonom o radu, može ostvariti pravo na 
novčanu naknadu ako ponovo ispuni uslove iz člana 66. ovog zakona.
*Službeni glasnik RS, broj 38/2015
Član 68.
Novčana naknada pripada nezaposlenom od prvog dana od dana prestanka 
obaveznog osiguranja, ako se prijavi i podnese zahtev Nacionalnoj službi u roku 
od 30 dana od dana prestanka radnog odnosa ili prestanka osiguranja.
Nezaposlenom koji podnese zahtev iz stava 1. ovog člana po isteku roka od 30 
dana, novčana naknada pripada od dana podnošenja zahteva.
Pravo na novčanu naknadu nema nezaposleni koji podnese zahtev po isteku 
vremena za koje bi mu pravo na novčanu naknadu pripadalo, u skladu sa ovim 
zakonom.
U rok iz st. 1–3. ovog člana ne računa se vreme za koje je nezaposleni po 
propisima o zdravstvenom osiguranju bio privremeno sprečen za rad.
2.1. Visina novčane naknade
Član 69.
Mesečni iznos novčane naknade predstavlja proizvod 
dnevne novčane naknade i broja kalendarskih dana u mesecu za koji se ostvaruje 
pravo i vrši isplata.
Dnevna novčana naknada utvrđuje se množenjem osnovice 
dnevne novčane naknade sa ličnim koeficijentom.
Osnovica dnevne novčane naknade u sebi sadrži 
pripadajuće doprinose za zdravstveno i penzijsko i invalidsko osiguranje i iznosi 
1.000 dinara. 
Lični koeficijent iz stava 2. ovog člana predstavlja 
odnos ukupne zarade, odnosno naknade zarade, osnovice osiguranja i visine 
ugovorene naknade u poslednjih 12 meseci koji prethode mesecu u kome je prestao 
radni odnos, odnosno prestalo osiguranje i prosečne godišnje zarade po zaposlenom 
isplaćene u Republici Srbiji prema poslednjem objavljenom podatku organa nadležnog 
za poslove statistike u trenutku ostvarivanja prava na novčanu naknadu.
Mesečni iznos novčane naknade utvrđuje se srazmerno 
broju kalendarskih dana u mesecu za koji se ostvaruje pravo i vrši isplata 
novčane naknade, s tim da za ceo kalendarski mesec ne može biti niži od 22.390 
dinara, niti viši od 51.905 dinara.
*Službeni glasnik RS, broj 113/2017
Član 70.
Osnovica dnevne novčane naknade, kao i najniži i 
najviši mesečni iznos novčane naknade iz člana 69. ovog zakona usklađuju se sa 
godišnjim indeksom potrošačkih cena u kalendarskoj godini koja prethodi godini u 
kojoj se usklađivanje vrši, prema podacima republičkog organa nadležnog za 
poslove statistike.
Usklađene iznose iz stava 1. ovog člana objavljuje 
Nacionalna služba na svom veb sajtu, najkasnije u roku od sedam dana od dana 
objavljivanja indeksa iz stava 1. ovog člana.
Usklađeni iznosi iz stava 2. ovog člana primenjuju se 
od prvog dana narednog meseca po objavljivanju tih iznosa.
*Službeni glasnik RS, broj 113/2017
Član 71.
Novčana naknada se isplaćuje za mesec koji prethodi mesecu u kojem se vrši 
isplata.
2.2. Trajanje prava na novčanu naknadu
Član 72.
Novčana naknada isplaćuje se nezaposlenom:
1. tri meseca, ako ima staž osiguranja od jedne do pet godina;
2. šest meseci, ako ima staž osiguranja od pet do 15 godina;
3. devet meseci, ako ima staž osiguranja od 15 do 25 godina;
4. dvanaest meseci, ako ima staž osiguranja duži od 25 godina.
Godinom staža osiguranja, u smislu stava 1. ovog člana, smatra se navršenih 12 
meseci za koje je obveznik doprinosa bio obavezno osiguran.
Izuzetno, novčana naknada pripada nezaposlenom u trajanju od 24 meseca, 
ukoliko nezaposlenom do ispunjavanja prvog uslova za ostvarivanje prava na penziju, 
u skladu sa propisima o penzijskom i invalidskom osiguranju, nedostaje do dve 
godine.
Ispunjenost uslova za ostvarivanje prava na penziju, po 
osnovu staža osiguranja, nezaposleni dokazuje pojedinačnim aktom organizacije 
nadležne za penzijsko i invalidsko osiguranje.
Кorisnik novčane naknade dužan je da se lično javlja Nacionalnoj službi radi 
obaveštavanja o mogućnostima i uslovima zaposlenja i posredovanja u zapošljavanju 
svakih 30 dana, u skladu sa individualnim planom zapošljavanja.
*Službeni glasnik RS, broj 38/2015
Član 73.
Isplata novčane naknade se nastavlja za vreme:
1. trajanja dodatnog obrazovanja i obuke, u skladu sa individualnim planom 
zapošljavanja;
2. privremene sprečenosti za rad utvrđene prema propisima o zdravstvenom 
osiguranju, ali ne duže od 30 dana od dana nastanka privremene sprečenosti;
3. porodiljskog odsustva, odsustva sa rada radi nege deteta i odsustva sa rada 
zbog posebne nege deteta, prema propisima iz oblasti rada ili drugim propisima 
kojima se reguliše odsustvo sa rada.
Član 74.
Novčana naknada može da se isplati u jednokratnom iznosu radi 
samozapošljavanja, na zahtev nezaposlenog, u skladu sa opštim aktom Nacionalne 
službe.
Član 75.
Isplata novčane naknade obustavlja se za vreme za koje miruju prava po osnovu 
nezaposlenosti, i to:
1. trajanja ugovora o obavljanju privremenih i povremenih poslova;
2. odsluženja ili dosluženja vojnog roka;
3. izdržavanja kazne zatvora, trajanja pritvora, izrečene mere bezbednosti, 
vaspitne ili zaštitne mere, u trajanju do šest meseci;
4. boravka u inostranstvu u slučaju kada je nezaposleni ili njegov bračni drug 
upućen na rad u inostranstvo u okviru međunarodno-tehničke ili 
prosvetno-kulturne saradnje u diplomatska, konzularna i druga predstavništva.
Po prestanku razloga iz stava 1. ovog člana, nezaposleni ostvaruje pravo na 
isplatu novčane naknade za preostalo vreme za koje je priznato pravo na novčanu 
naknadu ako se prijavi i podnese zahtev za ostvarivanje prava u roku od 30 dana.
*Službeni glasnik RS, broj 38/2015
2.3. Prestanak prava na novčanu naknadu
Član 76.
Кorisniku novčane naknade prestaje pravo na novčanu naknadu, ako:
1. se briše sa evidencije, u skladu sa ovim zakonom;
2. prestane da se vodi evidencija o nezaposlenom, u skladu sa zakonom;
3. ne obavesti Nacionalnu službu u roku od pet dana o promeni koja je uslov 
ili osnov za sticanje, ostvarivanje ili prestanak prava na novčanu naknadu;
4. se od strane nadležnog organa utvrdi da radi kod poslodavca bez ugovora o 
radu ili ugovora o privremenim i povremenim poslovima;
5. podnese zahtev za prestanak prava.
Član 77.
Nezaposleni kome je prestalo pravo na novčanu naknadu može da ostvari ovo 
pravo ako ponovo ispuni uslove za sticanje prava na novčanu naknadu, s tim što mu 
se u staž osiguranja ne uračunava staž za koji je već ostvario novčanu naknadu.
Nezaposlenom kome je prestalo pravo na novčanu naknadu zbog zasnivanja radnog 
odnosa ili započinjanja osiguranja po drugom osnovu, pre isteka vremena za 
ostvarivanje tog prava, nastavlja se pravo na novčanu naknadu za preostalo vreme u 
utvrđenom iznosu, ako ponovo postane nezaposlen i ako je to za njega povoljnije.
3. Pravo na zdravstveno i penzijsko i invalidsko osiguranje
Član  78.
Кorisnik novčane naknade ima pravo na zdravstveno i penzijsko i invalidsko 
osiguranje za vreme ostvarivanja prava na novčanu naknadu.
Doprinosi za zdravstveno i penzijsko i invalidsko osiguranje su sadržani u 
novčanoj naknadi i plaćaju se na teret lica koje prima novčanu naknadu.
Osnovica na koju se plaćaju doprinosi je iznos novčane naknade.
Obračun i uplatu doprinosa za osiguranje iz stava 1. ovog člana vrši 
Nacionalna služba.
Član 79.
Članovi porodice korisnika novčane naknade imaju pravo na zdravstveno 
osiguranje ako nisu zdravstveno osigurani po drugom osnovu.
4. Postupak za ostvarivanje prava iz obaveznog osiguranja
Član  80.
O pravima nezaposlenog iz obaveznog osiguranja odlučuje se u postupku 
propisanom zakonom kojim se uređuje opšti upravni postupak, ako ovim zakonom 
nije drugačije određeno.
O pravima nezaposlenog u prvom stepenu odlučuje nadležni organ Nacionalne 
službe, određen statutom.
Žalba izjavljena na rešenje iz stava 2. ovog člana ne 
odlaže njegovo izvršenje.
Drugostepeni organ, u rešavanju o pravima nezaposlenog lica iz obaveznog 
osiguranja jeste direktor Nacionalne službe.
Protiv konačnog rešenja Nacionalne službe, nezaposleni može tužbom pokrenuti 
upravni spor pred nadležnim sudom, u skladu sa zakonom.
*Službeni glasnik RS, broj 113/2017
Član 80a
Nezaposleni kome je izvršena isplata novčane naknade 
na koju nije imao pravo, dužan je da Nacionalnoj službi vrati primljene iznose.
Pravosnažno, odnosno konačno rešenje Nacionalne službe 
kojim se nezaposleni obavezuje da vrati primljene iznose iz stava 1. ovog člana 
je izvršna isprava u skladu sa zakonom kojim je uređen postupak izvršenja i 
obezbeđenja.
Nacionalna služba ima pravo na povrat uplaćenog doprinosa za penzijsko i 
invalidsko i zdravstveno osiguranje, u skladu sa zakonom.*
*Službeni glasnik RS, broj 38/2015
VI. EVIDENCIJE U OBLASTI ZAPOŠLJAVANJA
1. Vrste evidencija
Član 81.
Evidencije u oblasti zapošljavanja sadrže podatke koje, u skladu sa ovim 
zakonom, radi sagledavanja stanja i kretanja na tržištu rada, prikupljaju nosioci 
poslova zapošljavanja.
Pojedinačne evidencije u oblasti zapošljavanja vode nosioci poslova 
zapošljavanja, a centralnu evidenciju u oblasti zapošljavanja vodi Nacionalna služba 
u skladu sa načelima zaštite podataka o ličnosti, efikasnosti, ekonomičnosti, 
savesnosti i odgovornosti.
Član 82.
Evidencije u oblasti zapošljavanja su evidencije o:
1. licu koje traži zaposlenje;
2. poslodavcu;
3. obvezniku doprinosa za osiguranje za slučaj nezaposlenosti;
4. potrebi za zapošljavanjem.
Član 83.
Nacionalna služba vodi posebne evidencije o:
1. strancu i licu bez državljanstva;
2. licu kome miruju prava po osnovu nezaposlenosti;
3. licu privremeno sprečenom za rad, u skladu sa 
propisima o zdravstvenom osiguranju;
4. licu privremeno sprečenom za rad, saglasno drugim 
opravdanim razlozima u skladu sa opštim aktom Nacionalne službe.
*Službeni glasnik RS, broj 38/2015
2. Evidencije o licu koje traži zaposlenje
Član  84.
Evidencija o licu koje traži zaposlenje jeste evidencija o:
1. nezaposlenom;
2. licu koje traži promenu zaposlenja;
3. drugom licu koje traži zaposlenje.
Evidencija o licu koje traži zaposlenje vodi se prema jedinstvenom matičnom 
broju građana, na osnovu podataka iz javnih i drugih isprava koje sadrže 
potrebne podatke.
Član 85.
Lice koje traži zaposlenje se lično prijavljuje Nacionalnoj službi prema 
prebivalištu ili prema mestu rada ili prestanka radnog odnosa, ako u tom mestu 
ima boravište. 
Strani državljanin ili lice bez državljanstva može da se prijavi kao 
nezaposleni ako ima odobrenje za stalni ili privremeni boravak
. 
*Službeni glasnik RS, broj 38/2015
Član 86.
Evidencija o licu koje traži zaposlenje počinje da se vodi danom prijavljivanja 
Nacionalnoj službi, a prestaje kada nastupi neki od osnova za brisanje iz 
evidencije, odnosno za prestanak vođenja evidencije, u skladu sa zakonom.
Član 87.
Nezaposleni se briše sa evidencije ako bez opravdanog razloga ne izvršava 
svoje obaveze prema Nacionalnoj službi, odnosno ako:
1. se ne javi Nacionalnoj službi u rokovima iz ovog zakona;
2. na zahtev Nacionalne službe ne dostavi dokaz o aktivnom traženju zaposlenja;
3. odbije ponuđeno posredovanje za odgovarajuće zaposlenje; 
4. se ne javi poslodavcu kome ga uputi Nacionalna služba, a radi se o 
upućivanju u vezi sa posredovanjem za odgovarajuće zaposlenje;
5. odbije da utvrdi individualni plan zapošljavanja, ili se ne pridržava 
njegovih odredaba;
6. odbije ili svojom krivicom napusti učešće u meri aktivne politike 
zapošljavanja;
7. se ne odazove na poziv Nacionalne službe;
7a. ne obavesti Nacionalnu službu o svakoj promeni 
koja utiče na sticanje ili gubljenje prava ili obaveza po ovom zakonu, najkasnije 
pet dana od nastanka promene;
8. obavlja rad bez zaključenog ugovora o radu ili ugovora po osnovu kojeg 
ostvaruje pravo na rad van radnog odnosa.
Nezaposleni se briše sa evidencije danom neizvršavanja obaveze utvrđene ovim 
zakonom.
Ako postoji opravdani razlog za nejavljanje, u smislu stava 1. ovog člana, 
nezaposleni je dužan da se lično javi i obavesti Nacionalnu službu odmah po 
prestanku tog razloga.
Lice koje traži promenu zaposlenja i drugo lice koje traži zaposlenje briše se 
iz evidencije ako se ne javi Nacionalnoj službi najmanje jednom u šest meseci, 
odnosno na poziv Nacionalne službe.
*Službeni glasnik RS, broj 113/2017
Član 88.
Evidencija o nezaposlenom prestaje da se vodi ako:
1. se odjavi sa evidencije;
2. zasnuje radni odnos, ili započne osiguranje po drugom osnovu u skladu sa 
zakonom;
3. postane redovan učenik, odnosno student ako je mlađi od 26 godina života;
4. ispuni uslove za ostvarivanje prava na starosnu penziju ili ostvari pravo 
na porodičnu ili invalidsku penziju, u skladu sa zakonom;
5. navrši 65 godina života;
6. postane potpuno nesposoban za rad u skladu sa zakonom;
7. stupi na izdržavanje kazne zatvora, izrečene mere bezbednosti, vaspitne ili 
zaštitne mere, u trajanju dužem od šest meseci;
8. strancu prestane odobrenje za stalni ili privremeni boravak;
9. u slučaju smrti. 
Evidencija o licu koje traži promenu zaposlenja i drugom licu koje traži 
zaposlenje prestaje da se vodi ako se ispune uslovi iz stava 1. tačka 1. i tač. 
4–9. ovog člana. 
Član 89.
Lice koje traži zaposlenje brisano sa evidencije ima pravo ponovo da se uvede 
u evidenciju Nacionalne službe po isteku roka od šest meseci od dana prestanka 
vođenja evidencije.
Кorisnik novčane naknade koji je brisan sa evidencije ako obavlja rad bez 
zaključenog ugovora o radu ili ugovora po osnovu kojeg ostvaruje pravo na rad van 
radnog odnosa ima pravo ponovo da se uvede u evidenciju Nacionalne službe po 
isteku roka od devet meseci od dana prestanka vođenja evidencije.
Član 90.
Lice koje traži zaposlenje ima pravo na uvid u lične podatke koji se o njemu 
vode na evidenciji Nacionalne službe i da zahteva ispravku netačnih podataka.
Nacionalna služba može uz saglasnost lica da ustupi podatke drugim pravnim 
licima i agencijama u cilju uključivanja u mere aktivne politike tržišta rada. 

 3. Evidencija o poslodavcu
Član 91.
Evidencija o poslodavcu sadrži podatke o nazivu, matičnom broju jedinstvenog 
registra, poreskom identifikacionom broju, broju zaposlenih i druge podatke 
potrebne za vođenje evidencije.
Evidencija o poslodavcu se vodi prema sedištu poslodavca. 
4. Evidencija o obvezniku doprinosa za osiguranje za slučaj nezaposlenosti
Član  92.
Evidencija o obveznicima doprinosa za slučaj nezaposlenosti sadrži podatke o: 

1. obvezniku doprinosa za slučaj nezaposlenosti;
2. osiguranju zaposlenog;
3. prestanku osiguranja zaposlenog.
Evidencija o obveznicima doprinosa za slučaj nezaposlenosti vodi se na osnovu 
prijave obveznika doprinosa, odnosno poslodavca ili drugog isplatioca prihoda.
Podaci iz stava 1. ovog člana preuzimaju se iz 
jedinstvene baze Centralnog registra obaveznog socijalnog osiguranja.
*Službeni glasnik RS, broj 38/2015
5. Evidencija o potrebi za zapošljavanjem
Član  93.
Evidencija o potrebi za zapošljavanjem sadrži podatke o slobodnom poslu, 
potrebnim znanjima i sposobnostima za obavljanje posla, broju izvršilaca i drugim 
uslovima za izvršavanje posla.
Evidencija o potrebi za zapošljavanjem se vodi na osnovu prijave potrebe za 
zapošljavanjem:
1. u zemlji;
2. u inostranstvu.
Prijavu potrebe za zapošljavanjem u zemlji podnosi poslodavac koji ima slobodan 
posao u skladu sa zakonom i poslodavac koji ostvaruje prava kod nosilaca poslova 
zapošljavanja.
Evidencija o potrebi za zapošljavanjem u zemlji vodi se prema sedištu poslodavca 
odnosno prema mestu rada ako poslodavac ima registrovanu poslovnu jedinicu.
Evidencija o potrebi za zapošljavanjem u inostranstvu vodi se prema mestu 
predaje prijave o potrebi za zapošljavanjem.
6. Način vođenja evidencija
Član  94.
Bližu sadržinu podataka, način vođenja i obrasce na kojima se vode evidencije 
utvrđene ovim zakonom, propisuje ministar nadležan za poslove zapošljavanja.
VII. ZAPOŠLJAVANJE U INOSTRANSTVU
Član 95.
Zapošljavanje u inostranstvu vrši se na osnovu prijave potrebe za zapošljavanjem 
u inostranstvu koju prima Ministarstvo, Nacionalna služba ili agencija. 

Radi omogućavanja zapošljavanja u inostranstvu Ministarstvo može da zaključi 
ugovor o zapošljavanju sa nadležnim organom, organizacijom ili poslodavcem iz 
inostranstva. 
Član 96.
Nacionalna služba i agencija posreduju za zapošljavanje u inostranstvu na način 
i po postupku predviđenom za posredovanje za zapošljavanje u zemlji.
Nacionalna služba i agencija dužne su da obezbede zaštitu lica u postupku 
zapošljavanja u inostranstvu.
Član 97.
Zaštita lica koja se zapošljavaju u inostranstvu podrazumeva najmanje jednak 
tretman po osnovu rada sa državljanima države zaposlenja za vreme rada i boravka u 
inostranstvu.
Zaštita lica koja se zapošljavaju u inostranstvu podrazumeva obezbeđivanje: 
dozvola za rad i boravak u inostranstvu; troškova opštih, sanitarnih i 
specijalističkih zdravstvenih pregleda i izdavanja uverenja o zdravstvenoj 
sposobnosti; troškova prevoza; informisanje o uslovima života i rada u 
inostranstvu; informisanje o pravima i obavezama po osnovu rada; zaključivanje 
ugovora o radu pre odlaska u inostranstvo i druga ugovorena prava.
Član 98.
Nacionalna služba i agencija pružaju obaveštenja o mogućnostima i uslovima za 
zapošljavanje u inostranstvu, uslovima rada i života, pravima i obavezama na radu, 
o oblicima i načinu zaštite u skladu sa ugovorom o zapošljavanju u inostranstvu, 
kao i o pravima po povratku sa rada iz inostranstva, u skladu sa zakonom.
Član 98a
Agencija u postupku posredovanja za zapošljavanje u 
inostranstvu snosi odgovornost prema licima koja se zapošljavaju u inostranstvu 
za zakonitost njihovog zapošljavanja i za uslove rada koji moraju odgovarati 
zakonodavstvu zemlje u kojoj posreduju.
Agencija je odgovorna prema licima kojima je 
posredovala za zapošljavanje u inostranstvu u slučajevima kada dođe do njihovog 
prevremenog povratka iz zemlje u koju su upućena na rad, bez volje i krivice lica, 
kao i za nastalu štetu koju lica pretrpe, a koja je uzrokovana pogrešnim 
informacijama o bitnim elementima uslova života i rada u zemlji u koju su lica 
upućena na rad.
*Službeni glasnik RS, broj 38/2015
Član 99.
Nacionalna služba i agencija mogu posredovati za zapošljavanje u inostranstvu 
ako ne postoje smetnje za odlazak lica u inostranstvo u skladu sa zakonom.
Lice koje se zapošljava u inostranstvu podnosi dokaze da ne postoje smetnje iz 
stava 1. ovog člana.
Član 100.
Nacionalna služba i agencija dostavljaju Ministarstvu obaveštenje o licima koja 
se zapošljavaju u inostranstvu, njihovom broju i strukturi i druge podatke u vezi 
sa zapošljavanjem u inostranstvu, pre odlaska na rad u inostranstvo.
VIII. NADZOR NAD NOSIOCIMA POSLOVA ZAPOŠLJAVANJA
Član 101.
Ministarstvo vrši nadzor nad sprovođenjem ovog zakona i propisa donetih za 
njegovo izvršavanje, kao i nad radom Nacionalne službe i agencije.
IX. КAZNENE ODREDBE
Član 102.
Novčanom kaznom od 200.000,00 do 800.000,00 dinara kazniće se za prekršaj 
pravno lice – Nacionalna služba, ako:
1. ne sprovodi ili sprovodi suprotno odredbama ovog zakona poslove 
zapošljavanja utvrđene čl. 6. i 8. ovog zakona;
2. ne omogući nezaposlenom ostvarivanje prava utvrđenih članom 31. ovog 
zakona;
3. ne omogući poslodavcu ostvarivanje prava utvrđenih članom 34. ovog zakona.
Za prekršaj iz stava 1. ovog člana kazniće se i odgovorno lice u Nacionalnoj 
službi novčanom kaznom od 10.000,00 do 50.000,00 dinara.
Član 103.
Novčanom kaznom od 200.000,00 do 600.000,00 dinara kazniće se za prekršaj 
agencija za zapošljavanje – pravno lice, ako:
1. poslove zapošljavanja za koje je dobila dozvolu obavlja suprotno odredbama 
ovog zakona (član 6);
2. obavlja poslove zapošljavanja za koje nije dobila dozvolu (član 20. stav 1);
3. obavlja poslove zapošljavanja maloletnih lica, poslove zapošljavanja na 
poslovima sa povećanim rizikom ili posreduje za vreme štrajka (član 20. st. 2. i 
3);
4. poslove zapošljavanja obavlja lice koje nije stručno osposobljeno (član 21. 
stav 3);
5. poslove zapošljavanja obavlja lice koje ne ispunjava uslove predviđene članom 
22. ovog zakona;
6. obavlja poslove posredovanja za zapošljavanje u 
inostranstvu suprotno članu 98a stav 2.
Za prekršaj iz stava 1. ovog člana kazniće se i odgovorno lice u pravnom licu 
novčanom kaznom od 10.000,00 do 50.000,00 dinara.
Novčanom kaznom od 50.000,00 do 400.000,00 dinara kazniće se za prekršaj iz 
stava 1. ovog člana i agencija za zapošljavanje – preduzetnik.
*Službeni glasnik RS, broj 38/2015
X. PRELAZNE I ZAVRŠNE ODREDBE
Član 104.
Lica koja su do dana stupanja na snagu ovog zakona ostvarila prava u skladu sa 
propisima i opštim aktima koji su bili na snazi do dana stupanja na snagu ovog 
zakona, ostvaruju prava u obimu i trajanju utvrđenom tim propisima i opštim 
aktima. 
Član 105.
Postupci započeti pre stupanja na snagu ovog zakona okončaće se po odredbama 
Zakona o zapošljavanju i osiguranju za slučaj nezaposlenosti („Službeni glasnik 
RS”, br. 71/03 i 84/04 – dr. zakon), osim ako je za lice koje traži zaposlenje 
povoljnije da se postupak okonča po odredbama ovog zakona.
Član 106.
Lica koja su položila ispit za rad u zapošljavanju u skladu sa propisima koji 
su bili na snazi do dana stupanja na snagu ovog zakona, nemaju obavezu polaganja 
ispita za rad u zapošljavanju po odredbama ovog zakona.
Član 107.
Ministar nadležan za poslove zapošljavanja doneće propise na osnovu ovlašćenja 
iz ovog zakona u roku od šest meseci od dana stupanja na snagu ovog zakona.
Član 108.
Nacionalna služba, osnovana Zakonom o zapošljavanju i osiguranju za slučaj 
nezaposlenosti („Službeni glasnik RS”, br. 71/03 i 84/04 – dr. zakon) nastavlja 
da radi u skladu sa ovim zakonom.
Nacionalna služba uskladiće organizaciju i način rada u roku od šest meseci 
od dana stupanja na snagu ovog zakona.
Član 109.
Agencija, osnovana u skladu sa Zakonom o zapošljavanju i osiguranju za slučaj 
nezaposlenosti („Službeni glasnik RS”, br. 71/03 i 84/04 – dr. zakon) nastavlja 
da radi u skladu sa ovim zakonom.
Agencija iz stava 1. ovog člana dužna je da u roku od šest meseci od dana 
stupanja na snagu ovog zakona uskladi svoju organizaciju, rad i akte sa odredbama 
ovog zakona.
Član 110.
Danom stupanja na snagu ovog zakona prestaje da važi: Zakon o zapošljavanju i 
osiguranju za slučaj nezaposlenosti („Službeni glasnik RS”, br. 71/03 i 84/04 – 
dr. zakon); odredbe čl. 2–10. Zakona o zaštiti građana Savezne Republike 
Jugoslavije na radu u inostranstvu („Službeni list SRJ”, broj 24/98 i „Službeni 
glasnik RS”, broj 101/05) – u delu koji se odnosi na zapošljavanje; odredbe čl. 
8–22. i čl. 26–40. Zakona o evidencijama u oblasti rada („Službeni list SRJ”, 
broj 46/96 i „Službeni glasnik RS”, broj 101/05).
Član 111.
Propisi doneti na osnovu odredaba Zakona o zapošljavanju i osiguranju za slučaj 
nezaposlenosti („Službeni glasnik RS”, br. 71/03 i 84/04 – dr. zakon) ostaju na 
snazi do dana stupanja na snagu propisa na osnovu ovog zakona, ukoliko nisu u 
suprotnosti sa njegovim odredbama.
Član 112.
Ovaj zakon stupa na snagu osmog dana od dana objavljivanja u „Službenom 
glasniku Republike Srbije”.
ODREDBE КOJE NISU UNETE U "PREČIŠĆEN TEКST" ZAКONA
Zakon o izmenama i dopunama Zakona o zapošljavanju i osiguranju za slučaj 
nezaposlenosti: "Službeni glasnik RS", broj 38/2015-24
Član 18.
Lica koja su do dana stupanja na snagu ovog zakona ostvarila prava u skladu sa 
propisima i opštim aktima koji su bili na snazi do dana stupanja na snagu ovog 
zakona, ostvaruju prava u obimu i na način utvrđen tim propisima i opštim 
aktima.
Postupci započeti pre stupanja na snagu ovog zakona okončaće se po odredbama 
Zakona o zapošljavanju i osiguranju za slučaj nezaposlenosti („Službeni glasnik 
RS”, br. 36/09 i 88/10).
Član 19.
Nacionalna služba uskladiće opšta akta sa ovim zakonom u roku od tri meseca 
od dana njegovog stupanja na snagu.
Član 20.
Ovaj zakon stupa na snagu osmog dana od dana objavljivanja u „Službenom 
glasniku Republike Srbije”.  
Zakon o izmenama i dopunama Zakona o zapošljavanju i 
osiguranju za slučaj nezaposlenosti: "Službeni glasnik RS", broj 113/2017-274
Član 10.
Ministar nadležan za poslove zapošljavanja doneće akta na osnovu 
ovlašćenja iz ovog zakona u roku od 30 dana od dana stupanja na snagu ovog zakona.
Nacionalna služba uskladiće opšta akta sa ovim zakonom u roku od 30 
dana od dana stupanja na snagu ovog zakona.
Član 11.
Lica koja su do dana stupanja na snagu ovog zakona ostvarila prava u 
skladu sa propisima i opštim aktima koji su bili na snazi do dana stupanja na 
snagu ovog zakona, ostvaruju prava u obimu i trajanju utvrđenim tim propisima i 
opštim aktima.
Nacionalna služba, iz svojih prihoda, u skladu sa raspoloživim 
sredstvima, nastavlja da isplaćuje privremene i posebne naknade ustanovljene u 
skladu sa posebnim merama i aktima Vlade i postojećim evidencijama Nacionalne 
službe.
Postupci započeti pre stupanja na snagu ovog zakona okončaće se po 
odredbama zakona i opštih akata po kojima su započeti.
Član 12.
Ovaj zakon stupa na snagu osmog dana od dana objavljivanja u „Službenom 
glasniku Republike Srbije”, s tim što odredbe člana 6. počinju da se primenjuju od 
1. januara 2018. godine, a odredbe člana 7. počinju da se primenjuju od 1. januara 
2019. godine.


