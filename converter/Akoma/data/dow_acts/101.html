

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="odluka-zakon">ЗАКОН</p>
			<p class="odluka-zakon">о Централном регистру становништва</p>
			<p class="centar">„Службени гласник РС“, број 17 од 14. марта 2019.</p>
			<p class="bold">Предмет закона</p>
			<p class="clan">Члан 1.</p>
			<p class="Basic-Paragraph">Овим законом се уређује успостављање и вођење, садржина, начин коришћења, као и друга питања од значаја за успостављање и вођење Централног регистра становништва Републике Србије.</p>
			<p class="Basic-Paragraph">Појмови који се користе у овом закону у мушком роду обухватају исте појмове у женском роду.</p>
			<p class="bold">Значење појединих израза</p>
			<p class="clan">Члан 2.</p>
			<p class="Basic-Paragraph">Изрази који се користе у овом закону имају следеће значење:</p>
			<p class="Basic-Paragraph">1) Централни регистар становништва Републике Србије је јединствена, електронски вођена база података о становништву Републике Србије (у даљем тексту: Централни регистар);</p>
			<p class="Basic-Paragraph">2) становништво Републике Србије у смислу овог закона чине држављани Републике Србије, као и лица која нису држављани Републике Србије, а остварују одређена права, односно имају одређене обавезе у смислу посебних прописа и o којима се чувају подаци у Централном регистру у роковима прописаним овим законом;</p>
			<p class="Basic-Paragraph">3) изворна службена евиденција у смислу овог закона, јесте евиденција о подацима коју сагласно закону воде државни органи, органи и организације аутономне покрајине и локалне самоуправе или имаоци јавних овлашћења, из које се одређени подаци преузимају у Централни регистар, у складу са законом; </p>
			<p class="Basic-Paragraph">4) изворни орган је државни орган, орган и организација аутономне покрајине и локалне самоуправе или ималац јавног овлашћења који води изворну евиденцију из које се подаци преузимају у Централни регистар, у складу са законом; </p>
			<p class="Basic-Paragraph">5) пријемни орган је орган који преузима податке из Централног регистра ради вршења послова из своје надлежности, у складу са законом; </p>
			<p class="Basic-Paragraph">6) размена података је процес у коме се подаци преносе између изворне службене евиденције и Централног регистра, као и процес у коме се подаци из Централног регистра користе у складу са законом; </p>
			<p class="Basic-Paragraph">7) мрежа за размену података је технички систем за електронску размену података на сервисној магистрали путем јединствене информационо-комуникационе мреже електронске управе, у и из Централног регистра;</p>
			<p class="Basic-Paragraph">8) администратор пријемног органа (у даљем тексту: администратор), односно заменик администратора (у даљем тексту: заменик) је лице које је испред пријемног органа овлашћено за сарадњу пријемног органа са министарством надлежним за послове управе (у даљем тексту: Министарство) и службом Владе која је надлежна за пројектовање, усклађивање, развој и функционисање система електронске управе (у даљем тексту: Служба Владе), као и да прати рад овлашћених лица у пријемном органу и</p>
			<p class="Basic-Paragraph">9) овлашћена лица су лица у пријемном органу која су овлашћена за приступање и непосредно преузимање података из Централног регистра.</p>
			<p class="bold">Циљ успостављања Централног регистра  </p>
			<p class="clan">Члан 3.</p>
			<p class="Basic-Paragraph">Циљ успостављања Централног регистра је постојање јединствене, централизоване и поуздане државне базе података која садржи тачне и ажурне податке о становништву Републике Србије у електронском облику прописане овим законом и која омогућава свим државним органима и организацијама, органима и организацијама аутономне покрајине и локалне самоуправе, установама, јавним предузећима, посебним органима преко којих се остварује регулаторна функција и правним и физичким лицима којима су поверена јавна овлашћења да послове из своје надлежности обављају на поуздан, економичан и ефикасан начин, заснован на централизовано обрађеним, тачним, ажурним и поузданим подацима добијеним са једног места – из Централног регистра, као и да се на основу података из Централног регистра обезбеде поуздани подаци у базама података које органи воде на основу других прописа. </p>
			<p class="bold">Сврха обраде података  </p>
			<p class="clan">Члан 4.</p>
			<p class="Basic-Paragraph">У Централном регистру обрађују се подаци о становништву са сврхом:</p>
			<p class="Basic-Paragraph">─ ефикасног вођења управних и других поступака органа;</p>
			<p class="Basic-Paragraph">─ ефикасног управљања евиденцијама у електронском облику у којима се, између осталог, воде и подаци о становништву Републике Србије;</p>
			<p class="Basic-Paragraph">─ праћења стања, припреме извештаја и анализе података потребних за обављање послова из делокруга изворног или пријемног органа.</p>
			<p class="bold">Садржина Централног регистра</p>
			<p class="clan">Члан 5.</p>
			<p class="Basic-Paragraph">У Централном регистру обрађују се подаци о становништву Републике Србије и то за: </p>
			<p class="Basic-Paragraph">1) држављане Републике Србије са пребивалиштем у Републици Србији;</p>
			<p class="Basic-Paragraph">2) држављане Републике Србије без пријављеног пребивалишта на територији Републике Србије;</p>
			<p class="Basic-Paragraph">3) избеглице у складу са Законом о избеглицама и посебним прописима којим се регулише положај избеглица;</p>
			<p class="Basic-Paragraph">4) странце са одобреним привременим боравком или одобреним сталним настањењем у Републици Србији;</p>
			<p class="Basic-Paragraph">5) тражиоце азила, странце којима је одобрено уточиште или супсидијарна заштита и привремена заштита у складу са законом и</p>
			<p class="Basic-Paragraph">6) странцe који немају дозволу за стално настањење или привремени боравак у Републици Србији, a имају стечену имовину или права и обавезе по основу пензијског и инвалидског осигурања или својство пореског обвезника.</p>
			<p class="bold">Надлежност за вођење Централног регистра</p>
			<p class="clan">Члан 6.</p>
			<p class="Basic-Paragraph">Централни регистар успоставља и води Министарство, уз техничку подршку Службе Владе.</p>
			<p class="Basic-Paragraph">Ближи начин преузимања, размене података, приступа и заштите података садржаних у Централном регистру, као и друга техничка питања од значаја за вођење Централног регистра ближе уређује Влада. </p>
			<p class="bold">Надлежност Министарства</p>
			<p class="clan">Члан 7.</p>
			<p class="Basic-Paragraph">Министар надлежан за послове управе (у даљем тексту: Министар) решењем утврђује листу пријемних органа из члана 3. овог закона, који имају право непосредног преузимања података из Централног регистра, у поступку прописаном овим законом.</p>
			<p class="Basic-Paragraph">У циљу тачности и ажурности података у Централном регистру Министарство предузима мере ради њихове усклађености са изворним евиденцијама.</p>
			<p class="Basic-Paragraph">Лице које уочи да су подаци који се о њему воде у Централном регистру нетачни, може поднети Министарству захтев за њихову исправку.</p>
			<p class="Basic-Paragraph">Пријемни орган који у вршењу послова из своје надлежности уочи неслагање са подацима у Централном регистру дужан је да без одлагања о томе обавести Министарство.</p>
			<p class="Basic-Paragraph">Захтев из става 3. овог члана, као и обавештење из става 4. овог члана  Министарство прослеђује изворном органу ради предузимања мера за проверу тачности података и евентуалног спровођења поступка за њихову измену у складу са законом.</p>
			<p class="Basic-Paragraph">О предузетим мерама из става 5. овог члана изворни орган доставља обавештење Министарству, које о томе обавештава подносиоца захтева, односно пријемни орган.</p>
			<p class="Basic-Paragraph">Министарство обавља и друге послове у складу са овим законом.</p>
			<p class="bold">Надлежност Службе Владе</p>
			<p class="clan">Члан 8.</p>
			<p class="Basic-Paragraph">Служба Владе обавља послове техничке подршке у успостављању и вођењу Централног регистра, послове који се односе на чување, спровођење мера заштите и обезбеђивање сигурности и безбедности података у Централном регистру, као и друге послове утврђене законом.</p>
			<p class="bold">Обрада података о личности</p>
			<p class="clan">Члан 9.</p>
			<p class="Basic-Paragraph">Обрада података о личности који се воде у Централном регистру врши се у складу са законом који уређује заштиту података о личности.</p>
			<p class="Basic-Paragraph">Подаци о личности користе се у сврху утврђену овим законом.</p>
			<p class="Basic-Paragraph">Пријемни орган који користи податке о личности из Централног регистра дужан је да обезбеди заштиту податка о личности.</p>
			<p class="bold">Изворне службене евиденције и подаци из изворних службених евиденција</p>
			<p class="clan">Члан 10.</p>
			<p class="Basic-Paragraph">Централни регистар води се на основу података из изворних службених евиденција, и то из:</p>
			<p class="Basic-Paragraph">1) Евиденције о матичним бројевима грађана – јединствени матични број грађана;</p>
			<p class="Basic-Paragraph">2) Евиденције о држављанству – држављанство Републике Србије;</p>
			<p class="Basic-Paragraph">3) Регистра матичних књига и то: лично име; пол, датум, место, општина/град рођења, место и држава ако је лице рођено у иностранству; лично име родитеља; податак о националној припадности; датум, место, општина/град закључења брака; место и држава закључења брака, ако је закључен у иностранству; лично име супружника; брачни статус (неожењен/неудата, у браку/разведен-а, удовац–удовица); датум, место, општина/град смрти, место и држава смрти ако је смрт наступила у иностранству и животни статус (у животу/преминуо);</p>
			<p class="Basic-Paragraph">4) Евиденције пребивалишта, боравишта и привременог боравка у иностранству – град, општина, насељено место, улица, кућни број, спрат и број стана код адресе пребивалишта и боравишта, односно држава код привременог боравка у иностранству; </p>
			<p class="Basic-Paragraph">5) Евиденције о личним картама – чињеница да ли грађанин поседује важећу личну карту, регистарски број и датум истека рока на који је лична карта издата;</p>
			<p class="Basic-Paragraph">6) Евиденције о путним исправама – чињеница да ли грађанин поседује важећу путну исправу, регистарски број и датум истека рока важења на који је путна исправа издата;</p>
			<p class="Basic-Paragraph">7) Централног регистра обавезног социјалног осигурања – податке из јединствене пријаве на обавезно социјално осигурање и то: основ осигурања, датум почетка осигурања, датум промене у осигурању, датум престанка осигурања, занимање, врста и степен стручне спреме, порески идентификациони број обвезника доприноса, јединствени број који додељује Централни регистар обавезног социјалног осигурања за потребе обавезног социјалног осигурања обвезницима доприноса и осигураним лицима, као и његову везу са јединственим матичним бројем грађанина;</p>
			<p class="Basic-Paragraph">8) Евиденције пореских обвезника и то: имовински статус (поседује/не поседује непокретност) и процењена вредност непокретности;</p>
			<p class="Basic-Paragraph">9) Евиденције о странцима – странцима којима је одобрен привремени боравак, странцима којима је одобрено стално настањење, евиденције о издатим личним картама за странце, привременим личним картама за странце и странцима којима су издате путне исправе за странце и то: </p>
			<p class="Basic-Paragraph">(1) Општи подаци: лично име, име родитеља, пол, датум, место и држава рођења, врста број и рок важења стране путне исправе, држављанство, евиденцијски број странца, адреса становања или пребивалиште странца;</p>
			<p class="Basic-Paragraph">(2) Подаци o странцу са одобреним привременим боравком: основ привременог боравка, рок важења одобреног боравка, рок важења личне карте за странца;</p>
			<p class="Basic-Paragraph">(3) Подаци o странцу са одобреним сталним настањењем: број и датум решења о одобреном сталном настањењу у Републици Србији, рок важења личне карте за странце, датум и разлог престанка сталног настањења у Републици Србији;</p>
			<p class="Basic-Paragraph">10) Евиденције о тражиоцима азила, странцима којима је одобрено уточиште, странцима којима је одобрена супсидијарна заштита, странцима којима је одобрена привремена заштита, евиденције о издатим личним картама за тражиоце азила, странцима којима је одобрен азил или привремена заштита, као и евиденције о издатим путним исправама за странце којима је одобрен азил и то:</p>
			<p class="Basic-Paragraph">(1) Општи подаци: лично име, име родитеља, пол, датум, место и држава рођења, врста број и рок важења стране путне исправе, држављанство, евиденцијски број странца, адреса становања;</p>
			<p class="Basic-Paragraph">(2) Подаци о тражиоцима азила: број и рок важења личне карте за тражиоце азила, датум и број поднетог захтева за азил;</p>
			<p class="Basic-Paragraph">(3) Подаци о лицима са одобреним уточиштем: број и датум решења о одобреном уточишту, рок важења личне карте за лице коме је одобрено уточиште, број, датум издавања и рок важења путне исправе за лица којима је одобрено уточиште, датум престанка права на уточиште;</p>
			<p class="Basic-Paragraph">(4) Подаци о лицима са одобреном супсидијарном заштитом: број и датум решења о одобреној супсидијарној заштити, рок важења личне карте за лица којима је одобрена супсидијарна заштита, број, датум издавања и рок важења путне исправе за лица којима је одобрена супсидијарна заштита ако је издата, датум престанка права на супсидијарну заштиту;</p>
			<p class="Basic-Paragraph">(5) Подаци о лицима са одобреном привременом заштитом – број и датум решења о одобреној привременој заштити, рок важења личне карте за лице коме је одобрена привремена заштита и датум престанка привремене заштите; </p>
			<p class="Basic-Paragraph">11) Евиденције о странцима који немају дозволу за стално настањење или привремени боравак у Републици Србији, a имају стечену имовину или права и обавезе по основу пензијског и инвалидског осигурања или својство пореског обвезника: евиденцијски број странца; презиме и име; датум рођења; држављанство; подаци о имовини, праву или обавези;</p>
			<p class="Basic-Paragraph">12) Евиденције о избеглим лицима из бивших југословенских република и то: лично име; име једног родитеља; дан, месец и година рођења; општина и република рођења; место и адреса са које је лице избегло; датум пријављивања у Републици Србији; место у ком лице борави у Републици Србији и адреса стана и јединствени матични број грађана додељен пре стицања избегличког статуса и</p>
			<p class="Basic-Paragraph">13) Адресног регистра и то: матични број и назив општине; матични број и назив насељеног места; матични број улице, назив улице и кућни број.</p>
			<p class="Basic-Paragraph">Упис података врши се на основу јединственог матичног броја грађана или евиденцијског броја странца.</p>
			<p class="Basic-Paragraph">Органи који воде изворне службене евиденције из става 1. овог члана дужни су да податке из својих евиденција пренесу у Централни регистар, у складу са овим законом.</p>
			<p class="bold">Подаци о становништву </p>
			<p class="clan">Члан 11.</p>
			<p class="Basic-Paragraph">За становништво из члана 5. овог закона у Централном регистру воде се подаци из члана 10. овог закона.</p>
			<p class="Basic-Paragraph">Подаци у Централном регистру се усклађују са ажурним подацима изворних евиденција из члана 10. става 1. овог закона, у складу са прописима којима се уређује електронска управа и заштита података о личности.</p>
			<p class="bold">Технички подаци у Централном регистру</p>
			<p class="clan">Члан 12. </p>
			<p class="Basic-Paragraph">Централни регистар садржи и техничке податке којима се омогућује ефикасно, ажурно и законито успостављање, вођење и размена података из члана 10. овог закона, а нарочито:</p>
			<p class="Basic-Paragraph">1) идентификационе ознаке којима се повезују изворне службене евиденције на основу којих се уписују и користе подаци у Централном регистру и то: јединствени матични број грађана, евиденцијски број странца, јединствени број који додељује Централни регистар обавезног социјалног осигурања за потребе обавезног социјалног осигурања обвезницима доприноса и осигураним лицима, и порески идентификациони број;</p>
			<p class="Basic-Paragraph">2) шифрарнике неопходне за вођење података у Централном регистру;</p>
			<p class="Basic-Paragraph">3) евиденцију овлашћених лица органа из члана 3. овог закона, као и евиденцију о администраторима пријемних органа и њихових заменика која садржи: име и презиме, јединствени матични број грађана, додељена права, као и евиденцију њихових права на добијање података из Централног регистра;</p>
			<p class="Basic-Paragraph">4) евиденције логова за приступ подацима и то: податак о лицу односно органу које је приступило Централном регистру, датум и време приступа, скуп података којима се приступало и правни основ за приступ подацима;</p>
			<p class="Basic-Paragraph">5) друге евиденције које служе за ефикасније управљање Централним регистром.</p>
			<p class="bold">Унос података у Централни регистар</p>
			<p class="clan">Члан 13.</p>
			<p class="Basic-Paragraph">Изворни органи су дужни да податке из члана 10. овог закона, електронским путем преносе у Централни регистар, без одлагања након уписа у изворну евиденцију. </p>
			<p class="Basic-Paragraph">Податак у односу на чију тачност постоји сумња, означава се статусом „податак у провери”.</p>
			<p class="bold">Преузимање података из Централног регистра</p>
			<p class="clan">Члан 14.</p>
			<p class="Basic-Paragraph">Министар решењем утврђује листу пријемних органа из члана 3. овог закона, који имају право непосредног преузимања података из Централног регистра, на основу захтева који пријемни орган подноси Министарству.</p>
			<p class="Basic-Paragraph">Пре доношења решења из става 1. овог члана министарство прибавља мишљење Службе Владе да пријемни орган испуњава техничке услове за повезивање са Централним регистром.</p>
			<p class="Basic-Paragraph">Органи из члана 3. овог закона дужни су да у року од 8 дана по пријему обавештења да је Министарству достављено мишљење Службе Владе из става 2. овог члана, доставе акте о администратору, као и његовом заменику. </p>
			<p class="Basic-Paragraph">Обавештење садржи и упозорење да орган неће бити стављен на листу, односно да му неће бити омогућен приступ подацима из Централног регистра пре достављања акта о одређивању администратора и његовог заменика.</p>
			<p class="Basic-Paragraph">Решење из става 1. овог члана објављује се на интернет страници Министарства и на Порталу еУправе. </p>
			<p class="Basic-Paragraph">О свакој промени администратора, односно његовог заменика органи из члана 3. овог закона дужни су да без одлагања обавесте Министарство ради ажурирања листе администратора, односно заменика, коју води Министарство.</p>
			<p class="Basic-Paragraph">Пријемни орган из члана 3. овог закона дужан је да води евиденцију овлашћених лица која имају право непосредног преузимања података из Централног регистра.</p>
			<p class="bold">Увид у податке Централног регистра</p>
			<p class="clan">Члан 15. </p>
			<p class="Basic-Paragraph">Право на увид  и права на основу оствареног увида у податке Централног регистра има физичко лице на које се подаци односе, у складу са законом који уређује заштиту података о личности.</p>
			<p class="Basic-Paragraph">Право на увид у податке Централног регистра има овлашћено лице приликом вршења послова у складу са законом.</p>
			<p class="Basic-Paragraph">По захтеву лица које у складу са законом обавља статистичке и научноистраживачке послове, односно делатности,  у оквиру Централног регистра образује се посебна база, са анонимизованим подацима.</p>
			<p class="Basic-Paragraph">Подаци из става 3. овог члана се анонимизују у складу са законом који уређује заштиту података о личности. </p>
			<p class="bold">Чување података Централног регистра </p>
			<p class="clan">Члан 16. </p>
			<p class="Basic-Paragraph">У Централном регистру подаци се чувају:</p>
			<p class="Basic-Paragraph">─ 10 година, и то: о лицима која су умрла од дана смрти; лицима чији су подаци поништени од дана поништења; лицима која су се трајно иселила из Републике Србије од дана одјаве пребивалишта и странцима на одобреном привременом боравку од тренутка обраде последњег податка;</p>
			<p class="Basic-Paragraph">─ пет година од дана обраде последњег података о тражиоцима азила, изузев података који се односе на странца коме је одобрен азил (уточиште и супсидијарна заштита) или привремена заштита у Републици Србији, који се чувају трајно, у складу са Законом о евиденцијама и обради података у области унутрашњих послова.</p>
			<p class="Basic-Paragraph">Интегритет, заштиту и чување података који се воде у Централном регистру Служба Владе обезбеђује у складу са законима којима се уређује електронска управа и информациона безбедност и заштита података о личности.</p>
			<p class="bold">Обезбеђивање приступа и мере заштите приступа Централном регистру</p>
			<p class="clan">Члан 17. </p>
			<p class="Basic-Paragraph">Обезбеђивање приступа и мере заштите приступа подацима у Централном регистру врши се у складу са прописима којима се уређује област електронске управе, електронске идентификације и информационе безбедности.</p>
			<p class="bold">Физичка заштита података у Централном регистру </p>
			<p class="clan">Члан 18.</p>
			<p class="Basic-Paragraph">Централни регистар налази се у Државном центру за чување и управљање података који обезбеђује физичку заштиту података у складу са законом којим се уређује електронска управа и информациона безбедност.</p>
			<p class="bold">Надзор</p>
			<p class="clan">Члан 19. </p>
			<p class="Basic-Paragraph">Надзор над применом овог закона врши министарство преко управне инспекције.</p>
			<p class="Basic-Paragraph">Надзор над применом овог закона у делу који се односи на заштиту података о личности врши Повереник за информације од јавног значаја и заштиту података о личности, у складу са законом.</p>
			<p class="Basic-Paragraph">Надзор над применом овог закона у делу који се односи на информациону безбедност врши министарство надлежно за послове информационе безбедности, у складу са законом.</p>
			<p class="bold">Казнене одредбе</p>
			<p class="clan">Члан 20.</p>
			<p class="Basic-Paragraph">Новчаном казном од 10.000 до 50.000 динара казниће се за прекршај одговорно лице у изворном органу ако:</p>
			<p class="Basic-Paragraph">1) не пренесe податке из изворних службених евиденција у Централни регистар (члан 10. став 3. овог закона);</p>
			<p class="Basic-Paragraph">2) не поступи у складу са чланом 13. овог закона.</p>
			<p class="Basic-Paragraph">Новчаном казном од 10.000 до 50.000 динара казниће се за прекршај одговорно лице у пријемном органу ако:</p>
			<p class="Basic-Paragraph">1) не обавести Министарство о промени администратора, односно његовог заменика (члан 14. став 6. овог закона); </p>
			<p class="Basic-Paragraph">2) не води евиденцију овлашћених лица која имају право непосредног преузимања података из Централног регистра (члан 14. став 7. овог закона).</p>
			<p class="Basic-Paragraph">Неовлашћенo прикупљање личних података из Централног регистра подлеже кривичној одговорности, у складу са чланом 146. Кривичног законика („Службени гласник PC”, бр. 85/05, 88/05 – исправка, 107/05 – исправка, 72/09, 111/09, 121/12, 104/13, 108/14 и 94/16).</p>
			<p class="bold">Прелазне одредбе</p>
			<p class="clan">Члан 21.</p>
			<p class="Basic-Paragraph">Подзаконски пропис из члана 6. став 2. овог закона донеће се у року од  шест месеци од дана ступања на снагу овог закона.</p>
			<p class="Basic-Paragraph">Даном почетка примене овог закона престаје да важи Закон о јединственом регистру становништва („Службени лист СФРЈ”, број 24/86) и Закон о информационом систему Републике Србије („Службени гласник РС”, број 12/96).</p>
			<p class="clan">Члан 22.</p>
			<p class="Basic-Paragraph">Обавезују се изворни органи да до почетка примене овог закона обезбеде све техничке услове за пренос података у Централни регистар.</p>
			<p class="bold">Ступање на снагу и почетак примене закона</p>
			<p class="clan">Члан 23.</p>
			<p class="Basic-Paragraph">Овај закон ступа на снагу осмог дана од дана објављивања у „Службеном гласнику Републике Србије”, а примењује се од 1. септембра 2020. године.</p>
	</div>

