


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
	.auto-style1 {
		font-weight: bold;
		text-align: center;
		font-size: 0.750000187500047rem;
		border: 0.0750000187500047rem solid #808080;
		background-image: url('slike/taster.jpg');
	}
	</style>


	<p>На основу члана 112. став 1. тачка 2. Устава Републике Србије, доносим</p>
	<p class="ukaz">УКАЗ</p>
	<p class="ukaz-naslov">о проглашењу Закона о потврђивању Споразума између Владе Републике Србије и Владе Републике Азербејџан о сарадњи у области информационих и комуникационих технологија</p>
	<p>Проглашава се Закон о потврђивању Споразума између Владе Републике Србије и Владе Републике Азербејџан о сарадњи у области информационих и комуникационих технологија, који је донела Народна скупштина Републике Србије на Првој седници Другог редовног заседања у 2013. години, 31. октобра 2013. године.</p>
	<p>&nbsp;</p>
	<p class="potpis" style="margin-top: 0">ПР број 97</p>
	<p class="potpis" style="margin-top: 0">У Београду, 31. октобра 2013. године</p>
	<p class="potpis" style="margin-top: 0">Председник Републике,</p>
	<p class="potpis" style="margin-top: 0"><span class="bold">Томислав Николић, 
	</span>с.р.</p>
	<p class="potpis">&nbsp;</p>
	<p class="odluka-zakon" style="margin-top: 0; margin-bottom: 0">ЗАКОН</p>
	<p class="naslov" style="margin-top: 0">о потврђивању Споразума између Владе Републике 
	Србије и Владе Републике Азербејџан о сарадњи у области информационих и комуникационих 
	технологија</p>
	<p class="naslov" style="margin-top: 0"><span style="font-weight: 400">
	"Службени гласник РС - Међународни уговори", број 12 од 31. октобра 2013.</span></p>
	<p class="naslov" style="margin-top: 0">&nbsp;</p>
	<p class="clan">Члан 1.</p>
	<p>Потврђује се Споразум између Владе Републике Србије и Владе Републике Азербејџан о сарадњи у области информационих и комуникационих технологија, који је потписан у Бакуу, 8. фебруара 2013. године, у оригиналу на српском, азербејџанском и енглеском језику.</p>
	<p class="clan">Члан 2.</p>
	<p>Текст Споразума у оригиналу на српском језику гласи:</p>
	<p class="bold">СПОРАЗУМ </p>
	<p class="bold">ИЗМЕЂУ ВЛАДЕ РЕПУБЛИКЕ СРБИЈЕ И ВЛАДЕ РЕПУБЛИКЕ АЗЕРБЕЈЏАН</p>
	<p class="bold">О САРАДЊИ У ОБЛАСТИ ИНФОРМАЦИОНИХ И КОМУНИКАЦИОНИХ ТЕХНОЛОГИЈА</p>
	<p>Влада Републике Србије и Влада Републике Азербејџан (у даљем тексту: Стране),</p>
	<p>у жељи да развију и унапреде узајамно корисну сарадњу у области информационих и комуникационих технологија, са циљем друштвеног и економског развоја обе стране,</p>
	<p>заступајући сличне циљеве у погледу пружања ефикасних и поузданих услуга становништву двеју земаља,</p>
	<p>узимајући у обзир да је унапређење садашњег степена сарадње у домену информационих и комуникационих технологија и сарадње у областима од заједничког интереса кроз размену идеја, информација, вештина и искустава од узајамне користи,</p>
	<p>имајући у виду потребу пуног ангажовања постојећих капацитета у циљу јачања комерцијалних односа Страна у области информационих и комуникационих технологија,</p>
	<p>у обостраној жељи за раст инвестиција, заједничких улагања у подухвате од заједничког интереса, технолошки развој и трговину у области информационих и комуникационих технологија,</p>
	<p>договориле су се о следећем:</p>
	<p class="bold">Члан 1.</p>
	<p>У оквиру овог споразума Стране ће, на основу узајамне користи и у складу са својим националним законодавствима и међународним споразумима које су потписале, развијати и унапређивати економску, привредну, научну и техничку сарадњу у области информационих и комуникационих технологија.</p>
	<p class="bold">Члан 2.</p>
	<p>Сарадња у области информационих и комуникационих технологија (IKT) одвијаће се посебно кроз:</p>
	<p>1) Размену искустава у регулативи у области телекомуникација;</p>
	<p>2) Сарадњу у области примене електронске управе и електронског потписа;</p>
	<p>3) Подстицање улагања Републике Србије у области информационих и комуникационих технологија у Републици Азербејџан;</p>
	<p>4) Подстицање заједничких улагања Страна у области информационих и комуникационих технологија по обострано прихватљивим условима;</p>
	<p>5) Организовање обука азербејџанских службеника у телекомуникационим компанијама Републике Србије;</p>
	<p>6) Организовање заједничких семинара, конференција, форума и сајамских изложби;</p>
	<p>7) Међусобну подршку у међународним организацијама (као што су Светска поштанска унија – UPU и Међународна унија за телекомуникације – ITU) када је то у обостраном националном интересу;</p>
	<p>8) Организовање заједничких посета представника обе Стране са циљем размене искустава;</p>
	<p>9) Развијање сарадње у сектору електромагнетне компатибилности, предузимањем одговарајућих мера у циљу подршке, подстицаја и сертификовања њихових производа;</p>
	<p>10) И друге облике сарадње у складу са обостраним споразумом.</p>
	<p class="bold">Члан 3.</p>
	<p>Стране ће подстицати надлежне институције, организације и компаније да ближе сарађују у размени информација у области информационих и комуникационих технологија и у имплементацији посебних програма и пројеката у сврху: подстицања активности у овој области, унапређења сарадње, усвајања нових технологија и промоције заједничких подухвата,</p>
	<p>Стране ће омогућити заједнички наступ својих стручњака ради примене стечених искустава у увођењу телекомуникација у руралним подручјима, дигитализацији и регулативи у области локалних мрежа.</p>
	<p class="bold">Члан 4.</p>
	<p>Одредбе овог споразума не утичу на права и обавезе Страна које проистичу из других међународних уговора чије су оне потписнице.</p>
	<p class="bold">Члан 5.</p>
	<p>Стране ће, у складу са својим законодавством, предузимати неопходне мере заштите поверљивости информација, које се размењују у оквиру сарадње, и неће открити или ширити трећим странама било коју информацију добијену од друге стране без њене писане сагласности. Ова одредба остаје на снази три године након истека овог споразума.</p>
	<p class="bold">Члан 6.</p>
	<p>Сваки неспоразум у вези са тумачењем или спровођењем одредаба овог Споразума решава се путем преговора и консултација између страна.</p>
	<p class="bold">Члан 7.</p>
	<p>Овлашћено органи, задужени за спровођење овог споразума и координацију активности су:</p>
	<p>Министарство спољне и унутрашње трговине и телекомуникација Републике Србије – у име Владе Републике Србије и Министарство комуникација и информационих технологија Републике Азербејџан – у име Владе Републике Азербејџан.</p>
	<p>За спровођење заједничких активности субјеката овлашћених за области сарадње из овог споразума, радни језик је енглески.</p>
	<p>У зависности од облика сарадње, Стране споразума могу именовати и друге органе као одговорне за координацију активности и спровођење Споразума, о чему ће се међусобно обавештавати кроз дипломатске канале.</p>
	<p class="bold">Члан 8. </p>
	<p>Овај споразум може бити допуњен уз обострану сагласност Страна, кроз посебне протоколе, који су саставни део Споразума, и који ступају на снагу у складу са процедурама утврђеним у члану 9. овог споразума.</p>
	<p class="bold">Члан 9.</p>
	<p>Овај споразум ступа на снагу даном пријема последњег обавештења којим Стране обавештавају једна другу да су испуњене све унутрашње процедуре неопходне за његово ступање на снагу.</p>
	<p>Овај споразум закључује се на период од пет (5) година, и аутоматски се продужава на наредне периоде од (5) година, уколико једна од Страна не обавести другу, у писаној форми путем дипломатских канала, о својој намери да га не продужи најмање шест месеци пре датума истека назначеног периода важења овог споразума.</p>
	<p>Сачињено у Бакуу, 8. фебруара 2013. године у два оригинална примерка, од којих је сваки на српском, азербејџанском и енглеском језику, при чему су сви текстови једнако веродостојни. У случају разлике у тумачењу, меродаван је текст на енглеском језику.</p>
	<p>&nbsp;</p>
	<table class="tabela-bez-bordera">
		<tbody>
			<tr>
				<td align="center">
				<p style="margin-top: 0">ЗА ВЛАДУ </p>
				<p style="margin-top: 0">РЕПУБЛИКЕ СРБИЈЕ </p>
				<p style="margin-top: 0">министар спољних </p>
				<p style="margin-top: 0">послова Републике Србије</p>
				<p style="margin-top: 0">Иван Мркић, с.р.</p></td>
				<td align="center">
				<p style="margin-top: 0">ЗА ВЛАДУ</p>
				<p style="margin-top: 0">РЕПУБЛИКЕ АЗЕРБЕЈЏАН</p>
				<p style="margin-top: 0">министар иностраних</p>
				<p style="margin-top: 0">послова Републике Азербејџан</p>
				<p style="margin-top: 0">Елмар Мамадјаров, с.р.</p></td>
			</tr>
		</tbody>
	</table>
	<p class="clan">Члан 3.</p>
	<p>Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.</p>

