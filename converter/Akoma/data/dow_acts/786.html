


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<p>На основу члана 112. став 1. тачка 2. Устава Републике Србије, доносим</p>
	<p class="ukaz">УКАЗ</p>
	<p class="ukaz-naslov">о проглашењу Закона о потврђивању Споразумa о сарадњи у области одбране између Владе Републике Србије и Владе Црне Горе</p>
	<p>Проглашава се Закон о потврђивању Споразумa о сарадњи у области одбране између Владе Републике Србије и Владе Црне Горе, који је донела Народна скупштина Републике Србије на Трећој седници Другог редовног заседања у 2011. години, 5. децембра 2011. године.</p>
	<p class="potpis">ПР број 166</p>
	<p class="potpis">У Београду, 7. децембра 2011. године</p>
	<p class="potpis">Председник Републике,</p>
	<p class="potpis"><span class="bold">Борис Тадић, </span>с.р.</p>
	<p class="odluka-zakon">ЗАКОН</p>
	<p class="naslov">о потврђивању Споразумa о сарадњи у области одбране између Владе Републике Србије и Владе Црне Горе</p>
	<p class="clan">"Службени гласник РС - Међународни уговори", број 10 од 7. 
	децембра 2011.</p>
	<p class="clan">Члан 1.</p>
	<p>Потврђује се Споразум о сарадњи у области одбране између Владе Републике Србије и Владе Црне Горе, који је потписан у Подгорици, 20. новембра 2007. године, у оригиналу на српском и црногорском језику.</p>
	<p class="clan">Члан 2.</p>
	<p>Текст Споразума у оригиналу на српском језику гласи:</p>
	<p>Влада Републике Србије и Влада Црне Горе, у даљем тексту „Стране”,</p>
	<p>имајући у виду потребу да допринесу јачању мира и стабилности у региону, као и развоју односа између земаља у Европи и свету у духу Повеље Уједињених нација, Завршног акта из Хелсинкија и Париске повеље за нову Европу,</p>
	<p>оцењујући позитивно тренутне процесе интеграције у Европи и изражавајући жељу за обострано корисном сарадњом заснованом на узајамном поштовању и поверењу,</p>
	<p>наглашавајући потребу за свеобухватном сарадњом кроз јачање поверења и мере изградње безбедности, 
	</p>
	<p>споразумеле су се о следећем:</p>
	<p class="bold">Члан 1.</p>
	<p class="bold">Циљ и принципи сарадње</p>
	<p>(1) Циљ овог споразума је успостављање општих принципа и процедура за сарадњу у области одбране од заједничког интереса за Стране.</p>
	<p>(2) Сарадња између Страна биће заснована на принципима једнакости и узајамне користи.</p>
	<p>(3) Сарадња сагласно овом споразуму, биће у складу са националним законодавством држава Страна и принципима међународног права.</p>
	<p class="bold">Члан 2.</p>
	<p class="bold">Дефиниције</p>
	<p>Термини који се користе у овом споразуму имају следеће значење:</p>
	<p>1) Држава-пошиљалац – држава која шаље особље, средства и опрему на територију Државе-примаоца.</p>
	<p>2) Држава-прималац – држава на чијој територији се налазе особље, средства и опрема Државе-пошиљаоца.</p>
	<p>3) Особље – војна и цивилна лица на служби у институцијама и органима Страна.</p>
	<p class="bold">Члан 3.</p>
	<p class="bold">Спровођење Споразума</p>
	<p>(1) Надлежни органи за спровођење овог споразума су Министарство одбране Републике Србије за Владу Републике Србије и Министарство одбране Црне Горе за Владу Црне Горе.</p>
	<p>(2) Ради реализације овог споразума, надлежни органи Страна могу да закључе протоколе и друге додатне уговоре.</p>
	<p class="bold">Члан 4.</p>
	<p class="bold">Области сарадње</p>
	<p>Стране ће остваривати сарадњу у следећим областима:</p>
	<p>1) одбрамбене и безбедносне политике;</p>
	<p>2) планирања одбране;</p>
	<p>3) војноекономске сарадње;</p>
	<p>4) војнонаучне сарадње;</p>
	<p>5) војног образовања и обуке;</p>
	<p>6) законодавства у области одбране;</p>
	<p>7) војној медицини;</p>
	<p>8) војној топографији и картографији;</p>
	<p>9) операцијама за подршку миру;</p>
	<p>10) заштите животне средине у оквиру војних потреба;</p>
	<p>11) социјалних, спортских и културних активности;</p>
	<p>12) другим областима од заједничког интереса, о којима се Стране или њихови надлежни органи договоре.</p>
	<p class="bold">Члан 5.</p>
	<p class="bold">Облици сарадње</p>
	<p>Сарадња између Страна оствариваће се:</p>
	<p>1) званичним посетама;</p>
	<p>2) радним састанцима;</p>
	<p>3) разменом искустава и консултацијама; </p>
	<p>4) учешћем на вежбама;</p>
	<p>5) учешћем на конференцијама, симпозијумима и семинарима;</p>
	<p>6) разменом информација и докумената и истраживачким пројектима од заједничког интереса;</p>
	<p>7) на друге начине о којима Стране или њихови надлежни органи постигну договор.</p>
	<p class="bold">Члан 6.</p>
	<p class="bold">Планирање </p>
	<p>(1) На основу овог споразума, а сагласно специфичним потребама, надлежни органи Страна ће израдити годишњи план билатералне сарадње за наредну годину, наводећи активности, време и место одржавања, надлежне органе, број учесника и остала основна питања у вези са организацијом и спровођењем плана.</p>
	<p>(2) Овлашћени представници надлежних органа Страна, сваке године ће потписивати усаглашени годишњи план билатералне сарадње.</p>
	<p class="bold">Члан 7.</p>
	<p class="bold">Размена информација</p>
	<p>(1) Током реализације овог споразума, Стране ће размењивати искључиво информације за јавну употребу.</p>
	<p>(2) Размена и заштита поверљивих информација, биће регулисана посебним споразумом између Страна.</p>
	<p class="bold">Члан 8.</p>
	<p class="bold">Финансијска питања</p>
	<p>(1) Стране и/или надлежни органи ће по принципу реципроцитета, сносити трошкове у вези са реализацијом активности по овом споразуму, као и додатних уговора и планова.</p>
	<p>(2) Држава-пошиљалац ће сносити трошкове превоза своје делегације до заједнички одређеног одредишта на територији Државе-примаоца и обратно.</p>
	<p>(3) Држава-прималац ће сносити све трошкове превоза на својој територији, као и трошкове смештаја и исхране.</p>
	<p>(4) Стране и/или надлежни органи се могу договорити о другачијој подели трошковa за конкретне активности.</p>
	<p class="bold">Члан 9.</p>
	<p class="bold">Спорови</p>
	<p>Спорове који евентуално буду настали у вези са тумачењем или применом овог споразума, Стране и/или надлежни органи ће решавати искључиво консултацијама и преговорима.</p>
	<p class="bold">Члан 10.</p>
	<p class="bold">Измене и допуне</p>
	<p>Стране могу да измене и допуне овај споразум у било које време, заједничком писаном сагласношћу. Усаглашене измене и допуне ће ступити на снагу у складу са чланом 11. овог споразума.</p>
	<p class="bold">Члан 11.</p>
	<p class="bold">Завршне одредбе</p>
	<p>(1) Овај споразум ступа на снагу даном пријема последњег обавештења којим се Стране међусобно обавештавају да су у складу са националним законодавством спровеле поступак који је неопходан за ступање на снагу Споразума.</p>
	<p>(2) Споразум ће се привремено примењивати од дана потписивања.</p>
	<p>(3) Овај споразум се закључује на неодређени период.</p>
	<p>(4) Свака од Страна може да откаже овај споразум писаним обавештењем другој Страни. Споразум престаје да важи шест месеци након пријема таквог писаног обавештења.</p>
	<p>Потписано у Подгорици, 20. новембра 2007. године, у два истоветна примерка на српском и црногорском језику, при чему су сви примерци аутентични. 
	</p>
	<table class="tabela-bez-bordera">
		<tbody>
			<tr>
				<td width="50%">
				<p>За Владу Републике Србије</p>
				<p>министар одбране</p>
				<p>Драган Шутановац, с.р.</p></td>
				<td width="50%">
				<p>За Владу Црне Горе</p>
				<p>министар одбране</p>
				<p>мр Боро Вучинић, с.р.</p></td>
			</tr>
		</tbody>
	</table>
	<p class="clan">Члан 3.</p>
	<p>Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.</p>

