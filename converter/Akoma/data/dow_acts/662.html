


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	

	<p class="redakcijskipreciscentekst">
		Редакцијски пречишћен текст</p>
	<p>
	&nbsp;</p>
	<p>
	&nbsp;</p>
	<p>
	&nbsp;</p>
	<p class="odluka-zakon" style="line-height: 150%; margin-top: 0; margin-bottom: 0">ЗАКОН</p>
	<p class="odluka-zakon" style="line-height: 150%; margin-top: 0">о обавезном примерку публикација </p>
	<p class="centar" style="line-height: 150%; margin-top: 0">„Службени гласник РС“, бр. 
	52 од 15. јула 2011, 13 од 19. фебруара 2016.</p>
	<p class="centar">&nbsp;</p>
	<p class="bold">Предмет закона</p>
	<p class="clan">Члан 1.</p>
	<p>Овим законом уређују се циљеви и намена обавезног примерка публикације, врсте публикација, број обавезних примерака публикација и њихово коришћење и заштита, права, обавезе и одговорност издавача, штампара,<span class="v2-clan-left-1">
	</span>&nbsp;депозитних библиотека, финансирање и друга питања везана за прикупљање, чување и коришћење обавезног примерка публикације, с циљем остваривања општег интeреса у области културе и библиотечко-информационој и издавачкој делатности.</p>
	<p class="hide-change">*Службени гласник РС, број 13/2016</p>
	<p class="bold">Термини</p>
	<p class="clan">Члан 2.</p>
	<p>Термини којима су у овом закону означени положаји, професије, односно занимања, изражени у граматичком мушком роду, подразумевају природни мушки и женски род лица на којa се односе.</p>
	<p class="bold">Значење термина</p>
	<p class="clan">Члан 3.</p>
	<p>Поједини термини коришћени у овом закону имају следеће значење:</p>
	<p>1) „обавезни примерак” је прописан број примерака публикацијe којe на основу овог закона, издавач, односно други обвезник о свом трошку доставља надлежној депозитној библиотеци;</p>
	<p>2) „локални обавезни примерак” је један примерак публикације који на основу овог закона издавач, односно други обвезник о свом трошку доставља јавној библиотеци града, односно општине у којој има седиште, односно пребивалиште, ради формирања и попуне завичајне збирке;</p>
	<p>
	<strong class="v2-clan-left-1">2а) „академски примерак” је примерак публикације који на основу овог 
	закона издавач, односно други обвезник о свом трошку доставља 
	Универзитетској библиотеци „Светозар Марковић” матичној високошколској 
	библиотечко-информационој установи на основу списка наслова за континуирано 
	академско проучавање које доноси Универзитетска библиотека „Светозар 
	Марковић”;</strong></p>
	<p>3) „публикација” је дело на одређеном медију (издато, израђено, приређено) и физички или електронски дистрибуирано за коришћење у Републици Србији;</p>
	<p>4) „електронска публикација” је публикација објављена у електронској форми као посебна физичка целина (дискета, CD, DVD и сл.), публикација која је доступна на интернету и публикација припремљена за штампу у формату који одговара међународним стандардима универзалне доступности информација; 
	</p>
	<p>5) „комбинована публикација” је публикација на два или више различитих медија или различитих облика истог медија; 
	</p>
	<p>6) „серијска публикација” је публикација која излази узастопно, временски неограничено у одвојеним свескама, књигама или као електронска публикација са континуираним ознакама (новине, часописи, магазини, годишњаци, зборници, календари, адресари, извештаји, статистички годишњаци и др.);</p>
	<p>7) „ситна некњижна штампана грађа” је назив за плакат, летак, штампано саопштење, каталог, проспект и сличне публикације;</p>
	<p>8) „издање” подразумева све примерке једне публикације на било ком медију истог оригиналног дела које је објавио издавач;</p>
	<p>9) „ново издање” је накнадно, поновљено или допуњено издање раније издате публикације, у измењеном облику, на истом или другачијем медију;</p>
	<p>10) „издавач” је правно или физичко лице које издаје публикације ради њихове дистрибуције у Републици Србији;</p>
	<p>11) „штампар” је правно или физичко лице које се бави штампањем публикација за издаваче у Републици Србији и у иностранству;</p>
	<p><em>12) „брисана је (види члан 2. Закона - 13/2016-8)</em></p>
	<p>13) „депозитне библиотеке”, у смислу овог закона, јесу Народна библиотека Србије и Библиотека Матице српске; 
	</p>
	<p>14) „ISBN” је међународни стандардни број књиге (International Standard Book Number) и друге омеђене публикације који идентификује издање, без обзира на медиј на којем je објављенa;</p>
	<p>15) „ISSN” је међународни стандардни број серијских публикација (International Standard Serial Number), који идентификује наслов серијске публикације;</p>
	<p>16) „ISMN” је међународни стандардни број штампаних музичких публикација (International Standard Music Number), који идентификује одређену штампану музичку публикацију;</p>
	<p>17) „DOI” је међународни дигитални идентификатор електронских докумената (Digital Object Identifier);</p>
	<p>18) „ISAN” је међународни стандардни број за аудио-визуелна дела (International Standard Audiovisual Number) који идентификује одређено аудио-визуелно дело;</p>
	<p>19) „систем узајамне каталогизације” је део основе библиотечко-информационог система у Републици Србији, у складу са законом којим се уређује библиотечко-информациона делатност.</p>
	<p class="hide-change">*Службени гласник РС, број 13/2016</p>
	<p class="bold">Општи интерес</p>
	<p class="clan">Члан 4.</p>
	<p>Обавеза достављања обавезног примерка утврђује се с циљем остваривања права грађана на слободан приступ информацијама, знањима и другим интелектуалним добрима, прикупљања и очувања националног научног и културног наслеђа, библиографске контроле, обраде публикација у систему узајамне каталогизације према међународним стандардима, израде националне библиографије и других библиографија и прикупљања других података о издавачкој продукцији. 
	</p>
	<p>Достављање, прикупљање, чување и давање на коришћење обавезног примерка јесу послови од општег интереса.</p>
	<p>О остваривању општег интереса старају се Народна библиотека Србије и Библиотека Матице српске.</p>
	<p>Обавезни примерак публикација, који трајно чувају Народна библиотека Србије и Библиотека Матице српске, заштићен је као културно добро.</p>
	<p class="bold">Опсег обавезног примерка</p>
	<p class="clan">Члан 5.</p>
	<p>Обавезни примерак односи се на публикацију:</p>
	<p>1) коју је објавио домаћи издавач у Републици Србији или у иностранству за коришћење и дистрибуцију у Републици Србији;</p>
	<p>2) која је штампана у Републици Србији за потребе издавача из иностранства;</p>
	<p><em class="hide-change">3) брисана је (види члан 3. Закона - 13/2016-8)</em></p>
	<p>Обавезни примерак обухвата следеће врсте публикација: књиге, брошуре, сепарате, серијске публикације, музикалије, картографску грађу, каталоге, календаре, умножене уметничке и сценске програме, штампане фотографије, разгледнице и цртеже, просторне и друге планове, гравире, плакате, летке и другу ликовну и графичку грађу, огласе и саопштења, звучне и видео записе на било којем медију (изузев на филмској траци односно кинематографског дела), електронске публикације дистрибуиране на физичким носачима и електронске публикације дистрибуиране на интернету, ако су објављене у Републици Србији, садржај интернет домена Републике Србије, комбиноване и мултимедијалне публикације, рачунарске програме у јавној употреби и друге публикације.</p>
	<p class="bold">Обвезници</p>
	<p class="clan">Члан 6.</p>
	<p>Обавезу достављања обавезног примерка о свом трошку имају:</p>
	<p>1) издавач са седиштем, односно пребивалиштем у Републици Србији;</p>
	<p>2) штампар за све публикације које штампа издавачу са седиштем, односно пребивалиштем изван Републике Србије као и за ситну некњижну штампану грађу; 
	</p>
	<p><em class="hide-change">3) &nbsp;брисана је (види члан 4. Закона - 13/2016-8)</em></p>
	<p class="bold">Број примерака</p>
	<p class="clan">Члан 7.</p>
	<p>Народној Библиотеци Србије обавезно се доставља 
	<span class="v2-clan-left-1">шест</span> примерaка публикације из члана 5. став 1. тач. 1) и 2) овог закона<span class="v2-clan-left-1">
	</span>, припремљене за штампу у формату који одговара међународним стандардима универзалне доступности информација. 
	</p>
	<p>Обвезници са седиштем, односно пребивалиштем на територији АП Војводине обавезни примерак достављају преко Библиотеке Матице српске.</p>
	<p>Изузетно од става 1. овог члана, ако се ради о библиофилскoм издању
	<span class="v2-clan-left-1">или</span> о публикацији штампаној специјалним писмом<span class="v2-clan-left-1">
	</span>, обвезник је дужан да достави два њена примерка.</p>
	<p>Обвезник је дужан да на захтев надлежне јавне библиотеке града односно општине у којој има седиште достави тој библиотеци, о свом трошку, један примерак публикацијe, ради формирања и попуне завичајне збирке („локални обавезни примерак”).</p>
	<p class="v2-clan-left-1">
	Универзитетској библиотеци „Светозар Марковић” доставља се један 
	академски примерак публикације.</p>
	<p class="hide-change">*Службени гласник РС, број 13/2016</p>
	<p class="bold">Обавезни примерак електронске публикације</p>
	<p class="clan">Члан 8.</p>
	<p>Обавезни примерак електронске публикације доставља се депозитној библиотеци у формату који одговара међународним стандардима универзалне доступности информација.</p>
	<p>Обавезни примерак електронске публикације доставља се без електронске заштите приступа или са одговарајућом шифром за приступ.</p>
	<p>Обавезни примерак публикације припремљен за штампу у формату који одговара међународним стандардима универзалне доступности информација може се користити само у просторијама депозитне библиотеке. 
	</p>
	<p>Депозитна библиотека дужна је да онемогући копирање и дистрибуцију обавезног примерка електронске публикације.</p>
	<p>Ближе услове достављања и коришћења електронских публикација прописује министар надлежан за послове културе (у даљем тексту: Министар).</p>
	<p class="bold">Време достављања и стање публикација </p>
	<p class="clan">Члан 9.</p>
	<p>Обавезни примерак доставља се надлежној депозитној библиотеци најкасније седам дана по завршеном штампању, односно изради или увозу, а пре стављања публикације у промет.</p>
	<p>Обвезници су дужни да надлежној депозитној библиотеци доставе одређен број примерака сваког издања публикације, односно да јој омогуће приступ својим електронским публикацијама.</p>
	<p>Ако интернет публикација није заштићена приступним кодом, сматра се да је испуњена обавеза достављања примерка електронске публикације даном њеног објављивања.</p>
	<p>Примерак публикације који се доставља мора бити неоштећен и у стању у коме је намењен за дистрибуцију у јавности.</p>
	<p>Оштећен или некомплетан примерак публикације издавач је дужан да замени у року од 15 дана од дана када је примио обавештење о томе.</p>
	<p class="bold">Обавезе депозитних библиотека</p>
	<p class="clan">Члан 10.</p>
	<p>Народна библиотека Србије: </p>
	<p>1) прима, обрађује у систему узајамне каталогизације и чува обавезни примерак; 
	</p>
	<p>2) даје на коришћење обавезни примерак у просторијама библиотеке;</p>
	<p>3) израђује текућу националну библиографију за све врсте публикација; </p>
	<p>4) израђује CIP запис (каталогизација у публикацији пре штампања) за публикације објављене у Републици Србији, осим за публикације објављене на територији АП Војводине;</p>
	<p>5) врши библиографску и садржинску обраду издатих публикација према међународним стандардима;</p>
	<p>6) додељује међународне бројеве публикација (ISBN, ISSN, ISMN, DOI, ISAN и др.) у складу са законом;</p>
	<p>7) обезбеђује коришћење публикација најкасније у року од 30 дана од дана када је примила обавезни примерак.</p>
	<p>Библиотека Матице српске:</p>
	<p>1) прима, обрађује у систему узајамне каталогизације и чува обавезни примерак; 
	</p>
	<p>2) даје на коришћење обавезни примерак у просторијама библиотеке;</p>
	<p>3) израђује текућу библиографију за територију АП Војводине;</p>
	<p>4) израђује CIP запис (каталогизација у публикацији пре штампања) за публикације објављене на територији АП Војводине;</p>
	<p>5) врши библиографску и садржинску обраду издатих публикација према међународним стандардима; 
	</p>
	<p>6) обезбеђује коришћење публикација најкасније у року од 30 дана од дана када је примила обавезни примерак. 
	</p>
	<p>Народна библиотека Србије и Библиотека Матице српске издају обвезницима потврду о примљеним обавезним примерцима. 
	</p>
	<p>Народна библиотека Србије и Библиотека Матице српске у остваривању општег интереса прате извршавање обавеза достављања обавезног примерка и предузимају мере према обвезницима, у складу са овим законом.</p>
	<p>Начин чувања, заштите и коришћења обавезног примерка у депозитним библиотекама прописује Министар.</p>
	<p class="v2-clan-left-1">
	На податке које депозитна библиотека прикупља, чува и користи о 
	обавезном примерку публикација примењују се одредбе закона којим се уређује 
	заштита података о личности. Подаци се чувају трајно.</p>
	<p class="hide-change">*Службени гласник РС, број 13/2016</p>
	<p class="bold">Распоређивање обавезног примерка</p>
	<p class="clan">Члан 11.</p>
	<p>Народна библиотека Србије примљене обавезне примерке распоређује тако што:</p>
	<p>1) два примерка трајно чува као културно добро;</p>
	<p>2) један примерак прослеђује Библиотеци Матице српске;</p>
	<p>3) један примерак прослеђује Народној и универзитетској библиотеци „Иво Андрић” из Приштине;</p>
	<p>4) 
	<span class="v2-clan-left-1">два примерка</span> прослеђује у размену, водећи рачуна о приоритету размене.</p>
	<p>Библиотека Матице српске примљене обавезне примерке са територије АП Војводине распоређује тако што:</p>
	<p>1) два примерка трајно чува као културно добро;</p>
	<p>2) два примерка прослеђује Народној библиотеци Србије;</p>
	<p>3) један примерак прослеђује Народној и универзитетској библиотеци „Иво 
	Андрић” из Приштине<span class="v2-clan-left-1">;</span></p>
	<p class="v2-clan-left-1">
	4) један примерак прослеђује у размену водећи рачуна о приоритету 
	размене.</p>
	<p class="hide-change">*Службени гласник РС, број 13/2016</p>
	<p class="bold">Библиографска и садржинска обрада публикација</p>
	<p class="clan">Члан 12.</p>
	<p>Депозитне библиотеке су дужне да врше библиографску и садржинску обраду публикације према међународним стандардима.</p>
	<p>Библиографска и садржинска обрада врше се ради прикупљања и усклађивања библиографских података, израде националне библиографије и других библиографија, израде записа CIP (каталогизација у публикацији пре штампања), издавања међународних ознака ISBN, ISSN, ISMN, DOI, ISAN и других међународних ознака и стандарда за издавање публикација.</p>
	<p>На основу библиографске и садржинске обраде обавезног примерка депозитне библиотеке израђују националну библиографију и друге библиографије, као и друге библиографске и статистичке прегледе о публикацијама у Републици Србији.</p>
	<p>Библиографски и други подаци о издавачкој продукцији морају бити јавно доступни у систему узајамне каталогизације депозитних библиотека.</p>
	<p class="bold">Стимулација обвезника</p>
	<p class="clan">Члан 13.</p>
	<p>Достављањем обавезног примерка, у складу са овим законом, обвезник остварује право да се библиографски подаци о његовој публикацији унесу у систем узајамне каталогизације Републике Србије и у друге међународне библиографске базе података, и друга права и погодности у складу са прописима.</p>
	<p class="clan">Члан 14.</p>
	<p>Достављање обавезног примерка депозитној библиотеци у смислу овог закона не сматра се прометом робе и услуга.</p>
	<p class="bold">Ограничења</p>
	<p class="clan">Члан 15.</p>
	<p>Народна библиотека Србије, односно Библиотека Матице српске неће израдити запис CIP (каталогизацију у публикацији пре штампања), нити доделити одговарајуће међународне ознаке и универзалне стандардне бројеве (ISBN, ISSN, ISMN, DOI, ISAN и др.) за публикацију издавачу који није доставио обавезне примерке за претходнo објављене публикације. 
	</p>
	<p>Уз захтев за израду записа CIP (каталогизацију у публикацији пре штампања) издавач прилаже примерак публикације припремљен за штампу у електронској форми. 
	</p>
	<p class="bold">Казнене одредбе </p>
	<p class="clan">Члан 16.</p>
	<p>Новчаном казном у износу од 100.000 до 500.000 динара казниће се за прекршај правно лице или предузетник:</p>
	<p>1) ако не преда обавезни примерак публикације у прописаном броју и роковима (члан 7. и члан 9. став 1);</p>
	<p>2) ако електронску публикацију не достави или онемогући њено коришћење на начин прописан овим законом и прописима донетим за његово спровођење (члан 8. ст. 1. и 2);</p>
	<p>3) ако не омогући приступ електронској публикацији (члан 9. став 2);</p>
	<p>4) ако у предвиђеном року не замени оштећени или некомплетни обавезни примерак (члан 9. став 5). 
	</p>
	<p>За прекршај из става 1. овог члана казниће се одговорно лице у правном лицу и руководилац државног органа који није правно лице новчаном казном у износу од 20.000 до 50.000 динара. 
	</p>
	<p class="bold">Прелазне и завршне одредбе</p>
	<p class="clan">Члан 17.</p>
	<p>Подзаконски прописи за спровођење овог закона донеће се у року од 90 дана од дана ступања на снагу овог закона.</p>
	<p class="clan">Члан 18.</p>
	<p>Даном почетка примене овог закона престају да важе одредбе чл. 42–45. Закона о културним добрима („Службени гласник РС”, број 71/94).</p>
	<p class="clan">Члан 19.</p>
	<p>Овај закон ступа на снагу осмог дана од дана објављивања у „Службеном гласнику Републике Србије”, а примењиваће се истеком три месеца од дана његовог ступања на снагу.</p>

