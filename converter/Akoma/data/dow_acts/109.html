


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	

	<div class="story">
				<p class="odluka-zakon">ЗАКОН</p>
				<p class="odluka-zakon">о одбрани од града </p>
				<p class="centar">"Службени гласник РС", број 54 од 22. јуна 
				2015.</p>
				<p class="centar">&nbsp;</p>
				<p class="clan">I. ОСНОВНЕ ОДРЕДБЕ</p>
				<p class="clan">Члан 1.</p>
				<p>Овим законом уређују се систем одбране од града у Републици Србији, права и обавезе органа државне управе, органа аутономнe покрајинe и органа јединица локалне самоуправе, организација система одбране од града, начин финансирања и надзор над спровођењем овог закона, као и друга питања од значаја за систем одбране од града.</p>
				<p class="clan">Члан 2.</p>
				<p>Систем одбране од града обухвата скуп мера и радњи за планирање, финансирање, организовање и спровођење методолошких послова који се односе на радарско откривање и праћење олујно-градоносних облака, утврђивање степена градоопасности и засејавање градоoпасних облака хемијским реагенсима у циљу заштите пољопривредних усева и других материјалних добара, утврђивање ефикасности спроведене методологије и развојно-истраживачке послове у области модификације времена.</p>
				<p>Систем одбране од града је део јединственог система заштите и спасавања људи, материјалних и културних добара и животне средине од елементарних непогода и других несрећа.  </p>
				<p class="clan">Члан 3.</p>
				<p>Поједини изрази употребљени у овом закону имају следеће значење:</p>
				<p>1) одбрана од града је скуп мера и активности којима се у конвективном облаку, на вештачки начин формира већи број заметака зрна града од броја који се ствара у природним условима;</p>
				<p>2) модификација времена јесте намерна промена природног процеса у атмосфери путем хемијског, механичког и другог вида вештачког деловања у циљу одбране од града, стимулације падавина и рашчишћавања магле;</p>
				<p>3) засејавање градоопасних облака јесте унос хемијског реагенса у радаром одређене делове градоопасних облака у циљу одбране од града;</p>
				<p>4) хемијски реагенс јесте вештачки аеросол који се под контролисаним условима уноси у атмосферу у циљу модификације времена;</p>
				<p>5) средства за засејавање јесу носачи хемијског реагенса - ракете, генератори и пиротехнички патрони и ваздухоплови специјалне намене;</p>
				<p>6) лансирна станица јесте комплекс који чине земљишна парцела са одговарајућим објектима и опремом за испаљивање противградних ракета у циљу одбране од града, а на коме се врше и основна метеоролошка осматрања појава везаних за градоопасну облачност;</p>
				<p>7) мрежа лансирних станица је скуп станица чији је распоред и број одређен тако да омогући оптимално засејавање градоопасних облака;</p>
				<p>8) метеоролошки радар је сложени електронски уређај, који емитује електромагнетну енергију у простор са циљем добијања квалитетних информација о особинама хидрометеора;</p>
				<p>9) радарски центар јесте комплекс који чине земљишна парцела са одговарајућим објектима, инструментима и опремом за радарска мерења и осматрања облачности и падавина и спровођење методологије одбране од града;</p>
				<p>10) радарско откривањe и праћењe олујно-градоносних облака јесте скуп радњи које обухватају типизацију облачних система, идентификацију и квантификацију градоносних и других падавинских процеса метеоролошким радаром;</p>
				<p>11) мрежа радарских центара је скуп свих радара који се користе у циљу радарског откривања, праћења и мерења карактеристика олујно-градоносних облака и који су лоцирани тако да обезбеђују стално, двадесетчетворочасовно покривање целе брањене територије, као и област изван брањене територије и то најмање 50 km ван државне границе;</p>
				<p>12) оцена ефикасности примењене методологије одбране од града јесте процена ефeката одбране од града коришћењем метода нумеричког моделирања, статистичке процене и оцене економских и физичких ефеката.</p>
				<p class="clan">Члан 4.</p>
				<p>Систем одбране од града заснива се на начелима превентивне заштите, научне заснованости и економске оправданости одбране од града, начелу јединства и начелу јавности.</p>
				<p class="bold">а) начело превентивне заштите</p>
				<p>Приликом обезбеђивања одбране од града, приоритетно се спроводе превентивне мере заштите како би се ризик по живот и здравље људи и угроженост материјалних добара свели на најмању могућу меру.</p>
				<p class="bold">б) начело научне заснованости и економске оправданости одбране од града</p>
				<p>Становништво и имовина штите се од града методама које су научно засноване, водећи рачуна о заштити животне средине, као и економске оправданости ове заштите.</p>
				<p class="bold">в) начело јединства</p>
				<p>Одбрана од града одвија се у складу са начелима, основним циљевима и прописаним мерама заштите у оквиру јединственог система заштите и спасавања људи, материјалних добара и животне средине од елементарних непогода и других несрећа.</p>
				<p class="bold">г) начело јавности</p>
				<p>Субјекти система одбране од града обавештавају јавност о стању система одбране од града и чине информације доступним, у складу са законом. </p>
				<p class="clan">Члан 5.</p>
				<p>Субјекти система одбране од града су органи државне управе, органи аутономних покрајина и јединица локалне самоуправе. </p>
				<p>Субјекти система одбране од града обезбеђују успостављање и функционисање јединственог система одбране од града на територији Републике Србије, у складу са овим законом и другим прописима. </p>
				<p class="clan">II. НАДЛЕЖНОСТ ОРГАНА ДРЖАВНЕ УПРАВЕ</p>
				<p class="clan">Члан 6.</p>
				<p>Влада, на предлог органа државне управе надлежног за послове одбране од града (у даљем тексту: надлежни орган), усваја:</p>
				<p>1) дугорочни програм развоја и рада система одбране од града; </p>
				<p>2) средњорочни програм развоја и рада система одбране од града;</p>
				<p>3) редовне и ванредне извештаје о функционисању јединственог система одбране од града.</p>
				<p>Сви пројекти модификације времена који се односе на одбрану од града и који се изводе на територији Републике Србије морају бити одобрени од стране Владе и под њеном контролом. </p>
				<p class="clan">Члан 7.</p>
				<p>Надлежни орган:</p>
				<p>1) обезбеђује функционисање јединственог система одбране од града, предлаже Влади програме развоја из члана 6. став 1. тач. 1) и 2) овог закона;</p>
				<p>2) припрема за Владу редовне извештаје из члана 6. став 1. тачка 3) овог закона: </p>
				<p>(1) Извештај о припремљености система одбране од града, који доставља најкасније до 1. априла текуће године;</p>
				<p>(2) Извештај о функционисању система одбране од града, са предлогом програма рада за наредну годину у складу са програмом рада Владе;</p>
				<p>3) припрема за Владу ванредне извештаје из члана 6. став 1. тачка 3) овог закона;</p>
				<p>4) припрема за органе аутономне покрајине и органе јединица локалне самоуправе извештаје о припремљености и функционисању система одбране од града за њихову територију.</p>
				<p class="clan">III. НАДЛЕЖНОСТ ОРГАНА АУТОНОМНЕ ПОКРАЈИНЕ И ОРГАНА ЈЕДИНИЦА ЛОКАЛНИХ САМОУПРАВА</p>
				<p class="clan">Члан 8.</p>
				<p>Органи аутономне покрајине у оквиру својих надлежности у области одбране од града за подручје аутономне покрајине:</p>
				<p>1) непосредно сарађују са надлежним органом, другим државним органима и јединицама локалне самоуправе; </p>
				<p>2) обезбеђују подршку за функционисање система одбране од града; </p>
				<p>3) у сарадњи са надлежним органом непосредно сарађују са регијама и општинама суседних земаља у складу са овим и другим законима;</p>
				<p>4) разматрају извештаје о припремљености и функционисању система одбране од града за своју територију;</p>
				<p>5) обављају друге послове у складу са законом и другим прописима.</p>
				<p class="clan">Члан 9.</p>
				<p>Органи јединица локалне самоуправе у оквиру својих надлежности у области одбране од града за подручје локалне самоуправе:</p>
				<p>1) непосредно сарађују са надлежним органом; </p>
				<p>2) обезбеђују подршку за функционисање система одбране од града на својој територији; </p>
				<p>3) обезбеђују подршку надлежном органу у ангажовању извршилаца за деловање на градоносне облаке – стрелаца на лансирним станицама на својој територији;</p>
				<p>4) у складу са законом и методологијом, коју прописује министарство надлежно за пољопривреду, врше прелиминарну процену оштећења од града на пољопривредним културама у року од седам дана од дана када је штета настала, а коначну процену доносе у року од 45 дана од дана када је штета настала;</p>
				<p>5) разматрају извештаје о припремљености и функционисању система одбране од града за своју територију;</p>
				<p>6) обављају друге послове у складу са законом и другим прописима. </p>
				<p class="clan">IV. ОРГАНИЗАЦИЈА СИСТЕМА ОДБРАНЕ ОД ГРАДА</p>
				<p class="clan">Члан 10.</p>
				<p>За организовање, управљање, руковођење и спровођење одбране од града на територији Републике одговоран је надлежни орган.</p>
				<p class="clan">Члан 11.</p>
				<p>Надлежни орган планира и спроводи:</p>
				<p>1) мере за побољшање и усавршавање методологије одбране од града, других видова модификације времена и оцене постигнутих ефеката рада;</p>
				<p>2) развој и примену одговарајућих методологија засејавања градоносних и других падавинских процеса и научну верификацију ефикасности методологије;</p>
				<p>3) обуку и усавршавање кадрова за обављање послова одбране од града и издаје потврду о завршеној обуци, односно усавршавању;</p>
				<p>4) изградњу, одржавање и модернизацију објеката и опреме; </p>
				<p>5) пројекте за оцену ефикасности и економске оправданости одбране од града и других видова модификације времена; </p>
				<p>6) успостављање и обезбеђивање рада мреже радарских центара и телекомуникационе мреже;</p>
				<p>7) успостављање и обезбеђивање рада мреже лансирних станица;</p>
				<p>8) ангажовање извршилаца за деловање на градоносне облаке – обучених стрелаца на лансирним станицама;</p>
				<p>9) обавезни здравствени преглед ангажованих извршилаца за деловање на градоносне облаке – обучених стрелаца на лансирним станицама;</p>
				<p>10) успостављање заштитних зона око радарских центара и лансирних станица;</p>
				<p>11) обезбеђивање прилаза и доставе ракета и друге опреме на радарске центре и лансирне станице;</p>
				<p>12) рано откривање и праћење градоносних облака, као и других падавинских процеса;</p>
				<p>13) благовремену набавку средстава за засејавање;</p>
				<p>14) засејавање градоносних облака хемијским реагенсима;</p>
				<p>15) припрему извештаја о функционисању јединственог система одбране од града и ефикасности примењене методологије у сарадњи са надлежним органима;</p>
				<p>16) вођење прегледа издатих сагласности за спровођење привредне, друге делатности или радова у заштитној зони радарског центра или лансирне станице који спречавају радарска мерења или дејство ракетама;</p>
				<p>17) вођење регистра лансирних станица и успостављање јединственог информационог система о стању ове мреже;</p>
				<p>18) међународну сарадњу у области модификације времена у делу одбране од града;</p>
				<p>19) обавештавање јавности о стању и функционисању система одбране од града;</p>
				<p>20) послове везане за метеоролошка мерења у складу са законским прописима;</p>
				<p>21) друге послове ради правовремене превентивне заштите људи и материјалних добара. </p>
				<p class="clan">Члан 12.</p>
				<p>Функционалну структуру система одбране од града чине:</p>
				<p>1) у оквиру надлежног органа, Републички центар одбране од града – оперативно-методолошки центар који координира, руководи и обезбеђује услове за рад осталих делова система одбране од града, посебно кроз:</p>
				<p>(1) израду методолошких инструкција и упутстава и њихову имплементацију кроз спровођење обуке у мрежи радарских центара,</p>
				<p>(2) израду извештаја и стручних анализа о спроведеној методологији рада,</p>
				<p>(3) развој нових технологија и модела у сарадњи са научним и другим специјализованим институцијама,</p>
				<p>(4) обезбеђење јединствене координације рада са надлежним пружаоцем услуга у ваздушном саобраћају,</p>
				<p>(5) обезбеђење централизоване набавке и дистрибуције средстава за засејавање облака,</p>
				<p>(6) обезбеђење јединственог техничког одржавања мреже радара и опреме за испаљивање противградних ракета и </p>
				<p>(7) сарадњу са другим службама задуженим за деловање у ванредним ситуацијама;</p>
				<p>2) мрежа радарских центара, који руководе и одговорни су за оперативно спровођење методологије одбране града на повереној им брањеној територији;</p>
				<p>3) мрежа лансирних станица, која обезбеђује правилно лансирање ракета, прикупљање информација о метеоролошким појавама и других информација битних за оцену ефикасности рада, као и друге информације у складу са законом;</p>
				<p>4) телекомуникациона мрежа, која обезбеђује пренос свих видова информација и јединственост спровођења методологије одбране од града на читавој територији Републике Србије;</p>
				<p>5) мрежа аеродрома, која ће се користити за полетање и слетање ваздухоплова који учествују у одбрани од града и модификацији времена.</p>
				<p class="clan">Члан 13.</p>
				<p>Ради обезбеђења поузданих радарских података о градоносним облацима и другим падавинским процесима, утврђују се локације мреже радарских центара и заштитне зоне око њих. </p>
				<p>Ради испаљивања противградних ракета на градоносне облаке, уз поштовање безбедносних мера, утврђују се локације лансирних станица на територији Републике Србије, као и заштитне зоне око њих. </p>
				<p>У заштитним зонама у околини мреже радарских центара и мреже лансирних станица уводе се ограничења која се односе на изградњу нових и реконструкцију постојећих објеката и извођење радова који могу нарушити радарска мерења градоносних облака, као и испаљивање ракета на њих.</p>
				<p>За потребе пролаза и транспорта до радарских центара и лансирних станица утврђује се право службености пролаза преко парцела у власништву правних или физичких лица, у складу са законом.</p>
				<p>Влада, на предлог надлежног органа утврђује локације радарских центара и локације лансирних станица, заштитне зоне око њих, као и врсту ограничења – у складу са ст. 1, 2. и 3. овог члана.</p>
				<p>Правна и физичка лица, односно предузетници дужни су да у поступку прибављања услова за обављање привредне и друге делатности, односно извођења радова у заштитним зонама радарских центара и лансирних станица прибаве сагласност надлежног органа о испуњености услова утврђених актима Владе из става 5. овог члана.</p>
				<p>На поступак издавања сагласности из става 6. овог члана, сходно се примењују одредбе закона којим се уређује општи управни поступак.</p>
				<p class="clan">V. ФИНАНСИРАЊЕ СИСТЕМА ОДБРАНЕ ОД ГРАДА</p>
				<p class="clan">Члан 14.</p>
				<p>Средства за финансирање система одбране од града обезбеђују се из: </p>
				<p>1) буџета Републике Србије;</p>
				<p>2) дела премије осигурања усева;</p>
				<p>3) других извора, у складу са законом.</p>
				<p class="clan">Члан 15.</p>
				<p>Друштво за осигурање је дужно да за финансирање система одбране од града 10% од уплаћене премије осигурања усева и плодова, које су у складу са законом уплатила регистрована пољопривредна газдинства, до 10. у месецу за претходни месец уплати на рачун прописан за уплату јавних прихода.</p>
				<p>Средства из става 1. овог члана приход су буџета Републике Србије. </p>
				<p class="clan">Члан 16.</p>
				<p>Република Србија финансира:</p>
				<p>1) рад, опремање и одржавање:</p>
				<p>(1) Републичког центра одбране од града, </p>
				<p>(2) мреже радарских центара,</p>
				<p>(3) мреже лансирних станица,</p>
				<p>(4) телекомуникационе мреже;</p>
				<p>2) набавку средстава за засејавање градоносних облака;</p>
				<p>3) ангажовање извршилаца за деловање на градоносне облаке – стрелаца на лансирним станицама;</p>
				<p>4) опремање аеродрома потребном инфраструктуром за прихват ваздухоплова за модификацију времена;</p>
				<p>5) друге послове из надлежности.</p>
				<p>Висина месечне накнаде за рад стрелаца из става 1. тачка 3) овог члана не може бити већа од 20% просечне нето зараде у Републици Србији према последњем податку републичког органа надлежног за послове статистике.</p>
				<p>Влада, на предлог надлежног органа, утврђује број стрелаца на лансирним станицама за сваку противградну сезону.</p>
				<p class="clan">VI. МЕЂУНАРОДНА САРАДЊА</p>
				<p class="clan">Члан 17.</p>
				<p>Међународну сарадњу у области одбране од града спроводи надлежни орган кроз:</p>
				<p>1) закључивање међународних уговора и њихову примену;</p>
				<p>2) чланство и учешће у међународним организацијама;</p>
				<p>3) координирано деловање на градоопасне облаке у граничним областима и размену оперативних и других информација са суседним државама о опасностима од града;</p>
				<p>4) припремање, организовање и учествовање на међународним конференцијама, округлим столовима, радионицама и другим видовима обуке.</p>
				<p class="clan">VII. ИМОВИНА</p>
				<p class="clan">Члан 18. </p>
				<p>Имовина радарских центара, лансирних станица, објекти и опрема који су намењени за одбрану од града у јединственом систему одбране од града, у својини су Републике Србије.</p>
				<p class="clan">VIII. НАДЗОР</p>
				<p class="clan">Члан 19. </p>
				<p>Надзор над применом одредаба овог закона и прописа донетих на основу њега врши министарство надлежно за пољопривреду, у складу са законом.</p>
				<p class="clan">IX. ОВЛАШЋЕЊА ЗА ДОНОШЕЊЕ ПРОПИСА </p>
				<p class="clan">Члан 20.</p>
				<p>У циљу спровођења овог закона: </p>
				<p>1) Влада на предлог надлежног органа доноси прописе о: </p>
				<p>(1) раду и мрежи радарских центара у систему одбране од града, из чл. 12. и 13. овог закона;</p>
				<p>(2) раду и мрежи лансирних станица у систему одбране од града, из чл. 12. и 13. овог закона;</p>
				<p>(3) раду и мрежи аеродрома у систему одбране од града из члана 12. овог закона;</p>
				<p>(4) заштитним зонама у околини радарских центара и лансирних станица, које се односе на ограничења у изградњи и реконструкцији постојећих објеката који могу нарушити радарска мерења и испаљивање ракета са лансирне станице из члана 13. овог закона.</p>
				<p>2) Руководилац надлежног органа за послове одбране од града доноси прописе о:</p>
				<p>(1) методологији за обављање послова одбране од града из члана 2. овог закона;</p>
				<p>(2) хемијским и техничким средствима у систему одбране од града;</p>
				<p>(3) програму, начину и трошковима спровођења обуке и усавршавања и изгледу потврде из члана 11. тачка 3) овог закона.</p>
				<p class="clan">X. КАЗНЕНЕ ОДРЕДБЕ</p>
				<p class="clan">Члан 21.</p>
				<p>Новчаном казном од 100.000,00 динара до 1.000.000,00 динара казниће се правно лице ако:</p>
				<p>1) ограничи пролаз лица које се баве одбраном од града и транспорт ракета и друге опреме за спровођење одбране од града, до радарског центра или лансирне станице (члан 13. став 4);</p>
				<p>2) обавља привредну или другу делатност, односно изводи радове у заштитној зони радарског центра или лансирне станице који спречавају радарска мерења или дејства ракетама, без сагласности надлежног органа (члан 13. став 6). </p>
				<p>Новчаном казном од 150.000,00 динара до 200.000,00 динара казниће се прекршајно одговорно лице у правном лицу као и предузетник ако учине радње из става 1. тач. 1) и 2) овог члана.</p>
				<p>Новчаном казном од 150.000,00 динара до 200.000,00 динара казниће се прекршајно физичко лице ако учини радње из става 1. тач. 1) и 2) овог члана.</p>
				<p>За радње из ст. 1, 2. и 3. овог члана, поред новчане казне, налoжиће се уклањање препреке, емисионих уређаја, грађевинских објеката, других објеката или уређаја о трошку правног лица, предузетника или физичког лица, која су поставила у заштитној зони радарског центра или лансирне станице.</p>
				<p class="clan">XI. ПРЕЛАЗНЕ И ЗАВРШНЕ ОДРЕДБЕ</p>
				<p class="clan">Члан 22.</p>
				<p>Прописе из члана 20. овог закона Влада и руководилац надлежног органа донеће у року од шест месеци од дана ступања на снагу овог закона.</p>
				<p class="clan">Члан 23.</p>
				<p>Овај закон ступа на снагу осмог дана од дана објављивања у „Службеном гласнику Републике Србије”.</p>
	</div>

