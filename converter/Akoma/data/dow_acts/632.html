<meta http-equiv="Content-Type" content="text/html; charset=UTF-8"><link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

<p>	Редакцијски пречишћен текст</p>
<p style="text-indent: 1.775rem" align="left">&nbsp;</p>
<p><o:p>&nbsp;</o:p></p>
<p class="odluka-zakon">ЗАКОН</p>
<p class="odluka-zakon">о јавним службама</p>
<p class="centar">„Службени гласник РС”, бр. 42 од 18. јула 1991, 71 од 22. 
децембра 1994, 79 од 16. септембра 2005 - др. закон, 83 од 5. августа 2014 - др. 
закон</p>
<p class="clan">I. ОСНОВНЕ ОДРЕДБЕ</p>
<p class="clan">Члан 1.</p>
<p>Јавном службом у смислу овог закона сматрају се установе, 
предузећа и други облици организовања утврђени законом, који обављају 
делатности, односно послове којима се обезбеђује остваривање права грађана, 
односно задовољавање потреба грађана и организација, као и остваривање другог 
законом утврђеног интереса у одређеним областима.</p>
<p>Грађани могу обављати одређене делатности, односно послове 
из става 1. овог члана, у складу са законом.</p>
<p class="clan">Члан 2.</p>
<p>Средства којима послују предузећа, установе и други облици 
организовања из члана 1. овог закона могу бити у свим облицима својине.</p>
<p class="clan">Члан 3.</p>
<p>Ради обезбеђивања остваривања права утврђених законом и 
остваривања другог законом утврђеног интереса у области: образовања, науке, 
културе, физичке културе, ученичког и студентског стандарда, здравствене 
заштите, социјалне заштите, друштвене бриге о деци, социјалног осигурања, 
здравствене заштите животиња, оснивају се установе.</p>
<p>Делатности, односно послови у областима из става 1. овог 
члана којима се не обезбеђује остваривање законом утврђених права и остваривање 
другог законом утврђеног интереса не обављају се као јавне службе у смислу овог 
закона.</p>
<p>За обављање делатности, односно послова утврђених законом у области:<span class="v2-clan-left-2">
</span>&nbsp;, ПТТ саобраћаја, енергетике, путева, комуналних услуга и другим 
областима одређеним законом, оснивају се предузећа.</p>
<p class="v2-clan-left-1">За обављање делатности, односно послова утврђених 
законом који се односи на јавно информисање на језицима националних мањина, могу 
се оснивати установе или предузећа.</p>
<p class="hide-change">*Службени гласник РС, број 71/1994</p>
<p class="hide-change">**Службени гласник РС, број 83/2014</p>
<p class="clan">Члан 4.</p>
<p>Установу, предузеће и други облик организовања за обављање 
делатности, односно послова из члана 3. овог закона могу основати: Република, 
аутономна покрајина, град, општина и друга правна и физичка лица.</p>
<p class="clan">Члан 5.</p>
<p>Установа, предузеће и други облик организовања, обавља 
делатност, односно послове из члана 3. овог закона под условима и на начин 
утврђен законом, а у складу са циљевима ради којих се оснива.</p>
<p class="clan">Члан 6.</p>
<p>Република, аутономна покрајина, град и општина могу 
обезбедити обављање делатности, односно послова из члана 3. овог закона, из 
оквира својих права и дужности оснивањем установа, односно предузећа или 
поверавањем вршења тих делатности, односно послова другим правним и физичким 
лицима.</p>
<p>Кад Република, аутономна покрајина, град и општина 
поверавају вршење делатности, односно послова из става 1. овог члана, другим 
правним и физичким лицима, њихова међусобна права и обавезе уређују се уговором.</p>
<p class="clan">Члан 7.</p>
<p>У облицима организовања који се оснивају и послују 
средствима у различитим облицима својине, право управљања остварује се по основу 
удела средстава, у складу са законом.</p>
<p class="clan">Члан 8.</p>
<p>Установе, предузећа и други облици организовања обављају 
делатност, односно послове из члана 3. овог закона на начин којим се обезбеђује 
уредно и квалитетно, под једнаким условима, остваривање права грађана и 
организација и задовољавање потреба корисника.</p>
<p>Установе, предузећа и други облици организовања уређују 
начин пружања услуга и њихово коришћење од стране корисника, у складу са 
законом.</p>
<p class="clan">Члан 9.</p>
<p>Распоред, почетак и завршетак радног времена у установи, 
предузећу и другом облику организовања који обавља делатности, односно послове 
из члана 3. овог закона, утврђује се у складу са законом.</p>
<p>Надлежни министар може утврдити распоред, почетак и 
завршетак радног времена у установи, односно предузећу чији је оснивач 
Република.</p>
<p class="clan">Члан 10.</p>
<p>Средства за обављање делатности, односно послова из члана 
3. овог закона, обезбеђују се из буџета, непосредно од корисника, продајом 
производа и услуга на тржишту, из средстава социјалног осигурања, донаторством и 
из других извора, у складу са законом.</p>
<p class="clan">Члан 11.</p>
<p>Над обављањем делатности, односно послова из члана 3. овог 
закона врши се управни и стручни надзор, у складу са законом.</p>
<p class="clan">II. УСТАНОВЕ</p>
<p class="clan">Члан 12.</p>
<p>На оснивање, организацију и рад установе, сходно се 
примењују прописи који се односе на предузећа, ако законом није друкчије 
одређено.</p>
<p class="clan">Члан 13.</p>
<p>Оснивач установе обезбеђује средства потребна за оснивање и 
почетак рада установе и доноси акт о оснивању.</p>
<p>Акт о оснивању садржи, нарочито:</p>
<p>1) назив оснивача;</p>
<p>2) назив и седиште установе;</p>
<p>3) делатност установе;</p>
<p>4) износ средстава за оснивање и почетак рада установе и 
начин обезбеђивања средстава;</p>
<p>5) права и обавезе оснивача у погледу обављања делатности 
због које је установа основана;</p>
<p>6) међусобна права и обавезе установе и оснивача;</p>
<p>7) одређивање органа управљања установе у оснивању и његова 
овлашћења;</p>
<p>8) лице које ће, до именовања директора установе, обављати 
његове послове и вршити његова овлашћења;</p>
<p>9) рок за доношење статута, именовање директора и органа 
управљања.</p>
<p class="clan">Члан 14.</p>
<p>Кад установу оснива више оснивача, њихова међусобна права, 
обавезе и одговорности уређују се уговором.</p>
<p class="clan">Члан 15.</p>
<p>Установа је правно лице.</p>
<p>Установа се уписује у судски регистар кад надлежни орган 
управе утврди да су испуњени услови за почетак рада и обављање делатности који 
су утврђени законом.</p>
<p>Уписом у судски регистар установа стиче својство правног 
лица.</p>
<p class="clan">Члан 16.</p>
<p>Органи установе су директор, управни и надзорни одбор, ако 
законом није друкчије одређено.</p>
<p class="clan">Члан 17.</p>
<p>Директор руководи установом.</p>
<p class="clan">Члан 18.</p>
<p>Директора установе именује и разрешава оснивач.</p>
<p>Директора установе чији је оснивач Република именује и 
разрешава Влада Републике Србије.</p>
<p class="clan">Члан 19.</p>
<p>Директор установе има права и дужности директора предузећа.</p>
<p class="clan">Члан 20.</p>
<p>Управни одбор установе именује и разрешава оснивач.</p>
<p>Управни одбор има најмање три члана.</p>
<p>Број чланова и састав управног одбора утврђује се актом о 
оснивању. У управни одбор именују се и чланови из реда запослених у установи.</p>
<p>Управни одбор установе чији је оснивач Република именује и 
разрешава Влада Републике Србије.</p>
<p class="clan">Члан 21.</p>
<p>Управни одбор:</p>
<p>1) доноси статут установе;</p>
<p>2) одлучује о пословању установе;</p>
<p>3) усваја извештај о пословању и годишњи обрачун;</p>
<p>4) доноси програм рада установе;</p>
<p>5) одлучује о коришћењу средстава, у складу са законом;</p>
<p>6) врши и друге послове утврђене актом о оснивању и 
статутом.</p>
<p class="clan">Члан 22.</p>
<p>Надзорни одбор установе именује и разрешава оснивач.</p>
<p>Број чланова и састав надзорног одбора као и његова права и 
обавезе утврђују се актом о оснивању. У надзорни одбор именују се чланови из 
реда запослених у установи.</p>
<p>Надзорни одбор установе чији је оснивач Република, именује 
и разрешава Влада Републике Србије.</p>
<p class="hide-change" style="text-align: center"><em>Члан 23.</em></p>
<p class="hide-change" style="text-align: center"><em>Престао је да важи (види члан 190. Закона – 79/2005-12)</em></p>
<p class="clan">Члан 24.</p>
<p>Надзор над законитошћу рада установе врши надлежни орган 
управе.</p>
<p>Надзор над законитошћу рада установе чији је оснивач 
Република и установе која обавља делатност, односно послове из оквира права и 
дужности Републике врши надлежно министарство.</p>
<p class="clan">Члан 25.</p>
<p>Кад орган надлежан за вршење надзора над законитошћу рада 
установе утврди да установа не испуњава законом прописане услове за рад или не 
остварује законом утврђене циљеве и задатке, одредиће јој рок за испуњење тих 
услова и о томе обавестити оснивача.</p>
<p>Уколико установа не испуни услове из става 1. овог члана у 
одређеном року, надлежни орган забраниће решењем даљи рад установе.</p>
<p>Орган који је донео решење о забрани рада установе, 
обавестиће о томе оснивача установе.</p>
<p class="clan">Члан 26.</p>
<p>Установа може бити укинута:</p>
<p>1) ако не испуњава законом прописане услове за обављање 
делатности;</p>
<p>2) ако не постоје услови за обављање њене делатности.</p>
<p>Сматра се да не постоје услови за обављање делатности 
установе ако:</p>
<p>1) не постоји потреба за њеном делатношћу;</p>
<p>2) потребе за делатношћу установе могу да се задовоље на 
рационалнији и економичнији начин;</p>
<p>3) не остварује законом утврђене циљеве и задатке.</p>
<p class="clan">Члан 27.</p>
<p>Поступак за укидање установе покреће оснивач или орган 
надлежан за вршење надзора над законитошћу рада установе.</p>
<p>Акт о укидању установе доноси оснивач.</p>
<p>На основу акта о укидању установе спроводи се поступак 
редовне ликвидације, у складу са законом.</p>
<p class="clan">III. ПРЕЛАЗНЕ И ЗАВРШНЕ ОДРЕДБЕ</p>
<p class="clan">Члан 28.</p>
<p>Дана 31. децембра 1991. године, престаје да важи Закон о 
друштвеним делатностима („Службени гласник СРС”, бр. 1/90 и 21/90), Закон о 
остваривању посебног друштвеног интереса у области културе („Службени гласник 
СРС”, број 46/86) и Закон о остваривању посебног друштвеног интереса у пословању 
организација удруженог рада које обављају делатност у области културе („Службени 
лист САПВ”, број 21/75).</p>
<p class="clan">Члан 29.</p>
<p>Овај закон ступа на снагу осмог дана од дана објављивања у 
„Службеном гласнику Републике Србије”, а примењиваће се од 1. јануара 1992. 
године.</p>

