


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="odluka-zakon">ЗАКОН</p>
			<p class="odluka-zakon">о испитивању, жигосању и обележавању оружја, направа и муниције</p>
			<p class="centar">"Службени гласник РС", број 87 од 13. новембра 
			2018.</p>
			<p class="clan">I. УВОДНЕ ОДРЕДБЕ</p>
			<p class="clan">Члан 1.</p>
			<p class="Basic-Paragraph">Овим законом уређују се испитивање, жигосање, обележавање и хомологација оружја, основних делова оружја, направа и муниције, права и обавезе произвођача, увозника, овлашћених продаваца, овлашћених сервисера и власника оружја, основних делова оружја, направа и муниције и елемената муниције, права и обавезе овлашћеног правног лица за испитивање, жигосање и обележавање оружја, направа и муниције.</p>
			<p class="clan">Члан 2.</p>
			<p class="Basic-Paragraph">Под оружјем, у смислу овог закона, подразумева се ватрено оружје, конвертибилно оружје, ваздушно оружје и оружје са тетивом (у даљем тексту: оружје), које је утврђено законом који уређује набављање, држање и ношење оружја и муниције. </p>
			<p class="Basic-Paragraph">Под основним деловима оружја, у смислу овог закона, подразумевају се основни делови оружја који су утврђени законом који уређује набављање, држање и ношење оружја и муниције.</p>
			<p class="Basic-Paragraph">Под направама, у смислу овог закона, подразумевају се сви преносиви уређаји, апарати или индустријски алати који могу да активирају пуњења која су израђена од експлозивних или пиротехничких материја и који су намењени за погон или да доведу у кретање гас, течност, чврсте честице или чврсте предмете или само да произведу светлосни или звучни ефекат, који су конструисани као:</p>
			<p class="Basic-Paragraph">1) пиротехничка средства (ваздушног, звучног или светлосно звучног дејства);</p>
			<p class="Basic-Paragraph">2) уређаји за техничке и индустријске сврхе под условом да могу да се користе само за ту, прецизно дефинисану намену (за обраду метала деформацијом, за спајање и закивање материјала, за бушење рупа);</p>
			<p class="Basic-Paragraph">3) уређаји за омамљивање животиња и хумано лишавање животиња живота.</p>
			<p class="Basic-Paragraph">Под муницијом, у смислу овог закона, подразумевају се меци и патроне који се користе за оружје, који чине целину и који се састоје од експлозивних или пиротехничких материја, иницијалне каписле и чауре, намењене за испаљење, погон или за покретање пројектила, гасовитих, течних или чврстих честица или само да произведу светлосни или звучни ефекат. </p>
			<p class="Basic-Paragraph">Под елементима муниције, у смислу овог закона подразумевају се чауре са капислом, патроне, каписле, пројектили и барут.</p>
			<p class="Basic-Paragraph">Под типом муниције, у смислу овог закона, подразумева се калибар утврђен називом, са димензијама и нивоом притиска.</p>
			<p class="Basic-Paragraph">Под серијом муниције, у смислу овог закона, подразумева се скуп метака истог типа серијски произведених под истим условима код једног произвођача, израђених од чауре истог произвођача, модела и серије, зрна истог произвођача, типа, модела и масе, барута истог произвођача највише две серије, као и каписле истог произвођача, типа и највише две серије. </p>
			<p class="Basic-Paragraph">Под безбедношћу при гађању, у смислу овог закона, подразумева се да ватрено оружје, направе и њихови основни делови морају да издрже притисак торментачне муниције која се користи при пробном гађању (торментација), као и да при гађању трајно издрже притисак муниције која је у општој употреби.</p>
			<p class="Basic-Paragraph">Под испитивањем и еталонирањем, у смислу овог закона, подразумева се поступак у коме се на прописан начин врши провера оружја, направа, муниције и елемената муниције у складу са техничким захтевима и стандардима и врше активности у току којих се, помоћу пробног гађања, техничким методама и мерењима, утврђују техничке карактеристике мерне опреме, уређаја, оружја, направа и муниције.</p>
			<p class="Basic-Paragraph">Под категоризацијом оружја, у смислу овог закона, подразумева се одређивање категорије ваздушног оружја и оружја са тетивом у складу са одредбама закона који уређује набављање, држање и ношење оружја и муниције. </p>
			<p class="Basic-Paragraph">Под техничким захтевима и стандардима, у смислу овог закона подразумевају се домаћи и међународно прихваћени стандарди као и прописи који проистичу из овог и законa који уређује набављање, држање и ношење оружја и муниције.</p>
			<p class="Basic-Paragraph">Хомологација оружја, направа и муниције, у смислу овог закона, јесте поступак којим се проверава усаглашеност оружја, направа и муниције и елемената муниције са међународним прописима, одредбама овог закона и прописима донетим на основу овог закона. </p>
			<p class="Basic-Paragraph">Под контролом типа муниције, у смислу овог закона, подразумева се провера усаглашености муниције са техничким захтевима и прописима донетим на основу овог закона. </p>
			<p class="Basic-Paragraph">Под појмом појединачног испитивања, у смислу овог закона, подразумева се да поступку испитивања подлеже свака јединица оружја, направе, паковања муниције, елемената муниције и оружја коме је трајно промењена намена у цивилно.</p>
			<p class="Basic-Paragraph">Под добровољним испитивањем, у смислу овог закона, подразумева се испитивање већ испитаног оружја, направа, муниције и елемената муниције на захтев произвођача, увозника односно власника.</p>
			<p class="Basic-Paragraph">Торментација, у смислу овог закона, је испитивање отпорности материјала ватреног оружја, односно основних делова ватреног оружја оптерећених повишеним притиском, које се одређује за сваки тип и калибар муниције, посебно на основу њихових номиналних притисака.</p>
			<p class="Basic-Paragraph">Појачана торментација оружја са глатким цевима, у смислу овог закона, представља испитивање које се врши на исти начин и под истим условима као и појединачно испитивање оружја, осим пробног гађања код кога се користи муниција са вишим нивоом притиска у односу на торментачну муницију за пробно гађање.</p>
			<p class="Basic-Paragraph">Под испитивањем онеспособљеног оружја, у смислу овог закона, подразумева се поступак којим се врши провера да ли су основни делови оружја трајно онеспособљени на начин да њиховим уклањањем, заменом или поправком, оружје не може бити поново оспособљено за употребу.</p>
			<p class="Basic-Paragraph">Обележавање муниције, у смислу овог закона, јесте поступак којим се на сваки метак утискује ознака за идентификацију произвођача и калибар.</p>
			<p class="Basic-Paragraph">Обележавање оружја и направа, у смислу овог закона, јесте поступак којим се на сваки комад оружја и направа утискује ознака за идентификацију произвођача, земље порекла, године производње, модела и серијског (фабричког) броја оружја и направа, с тим да се на сваки комад оружја утискује и ознака за калибар. </p>
			<p class="Basic-Paragraph">Жигосање, у смислу овог закона, представља поступак којим се утискују посебне ознаке на оружје или паковање муниције која су прошла одређена испитивања у складу са овим законом. </p>
			<p class="Basic-Paragraph">Под безбедношћу функционисања, у смислу овог закона, подразумева се да конструкција оружја, направа и муниције обезбеђује потпуну примену и коришћење према намени предвиђеној од стране произвођача, и то да:</p>
			<p class="Basic-Paragraph">1) код оружја, направа и њихових делова њихова конструкција због специфичне конструкције и израде, спречава да дође до опасности које могу створити услове за проузроковање смрти или озбиљних повреда лица која рукују оружјем, употребљавају их или одржавају на начин предвиђен од стране произвођача; </p>
			<p class="Basic-Paragraph">2) код муниције, конструкција спречава да дође до опасности које могу створити услове за проузроковање смрти или озбиљних повреда лица која рукују, употребљавају, манипулишу, одржавају или складиште муницију на начин предвиђен од стране произвођача.</p>
			<p class="Basic-Paragraph">Под ознаком Ц.И.П, у смислу овог закона, подразумева се Стална међународна комисија за испитивање ручног ватреног оружја.</p>
			<p class="Basic-Paragraph">Под подносиоцем захтева, у смислу овог закона, подразумевају се, зависно од врсте испитивања прописане овим законом, власник, произвођач, увозник, овлашћени сервисер, односно овлашћени продавац оружја, направа, муниције и елемената муниције.</p>
			<p class="clan">Члан 3.</p>
			<p class="Basic-Paragraph">Ватрено оружје, основни делови оружја и муниција коjи се производе и/или стављају на тржиште морају бити обележени, испитани и жигосани. </p>
			<p class="Basic-Paragraph">Конвертибилно оружје, направе, ваздушно оружје и оружје са тетивом пре стављања у промет морају бити обележени и испитани. </p>
			<p class="Basic-Paragraph">Испитивању и жигосању подлеже и ватрено оружје код кога је поправком или преправком замењен или уграђен његов основни део, изведен други захват на оружју којим се утиче на његово функционисање и на безбедност при гађању или код кога су трајно или привремено промењене оригиналне техничке карактеристике и конструкцијска решења произвођача.</p>
			<p class="Basic-Paragraph">Онеспособљено оружје мора бити испитано, обележено и жигосано у складу са одредбама овог закона, закона који уређује набављање, држање и ношење оружја и муниције, као и прописом који ближе уређује онеспособљавање оружја.</p>
			<p class="Basic-Paragraph">Одредбе овог закона које се односе на оружје сходно се примењују и на основне делове за оружје утврђене законом који уређује набављање, држање и ношење оружја и муниције.</p>
			<p class="clan">Члан 4.</p>
			<p class="Basic-Paragraph">Ваздушно оружје и оружје са тетивом пре стављања у промет мора бити подвргнуто хомологацији у сврху утврђивања категорије оружја.</p>
			<p class="Basic-Paragraph">Информације о извршеној категоризацији јавно се објављују. </p>
			<p class="Basic-Paragraph">Ваздушно оружје исте марке, модела и калибра, односно оружје са тетивом исте марке и модела, које је категоризовано у складу са ставом 1. овог члана, не подлеже поновном испитивању и категоризацији и може се стављати у промет, осим у случају ако је произвођач променио неку од битних карактеристика оружја.</p>
			<p class="clan">Члан 5.</p>
			<p class="Basic-Paragraph">Оружје и направе подлежу обавезној хомологацији или појединачном и поновљеном испитивању. </p>
			<p class="Basic-Paragraph">Муниција подлеже обавезној контроли типа или појединачном испитивању производње сваке серије или хомологацији.</p>
			<p class="clan">Члан 6.</p>
			<p class="Basic-Paragraph">Испитивању и жигосању оружја, направа и муниције, не подлежу оружје, направе и муниција који су:</p>
			<p class="Basic-Paragraph">1) намењени за потребе војске, полиције или других државних органа који набављају, држе, носе и превозе оружје и муницију у складу са посебним прописима;</p>
			<p class="Basic-Paragraph">2) пре увоза, испитани и жигосани, у складу са прописима Ц.И.П. односно у складу са правилима потврђених међународних споразума чији је потписник Република Србија;</p>
			<p class="Basic-Paragraph">3) намењени искључиво за истраживачке и студијске сврхе;</p>
			<p class="Basic-Paragraph">4) саставни део збирки регистрованих културних и историјских организација које се не користи за гађање; </p>
			<p class="Basic-Paragraph">5) старо оружје утврђено законом који уређује набављање, држање и ношење оружја;</p>
			<p class="Basic-Paragraph">6) привремено увезени или се налазе у транзиту кроз Републику Србију;</p>
			<p class="Basic-Paragraph">7) сагласно прописима о безбедности и здрављу на раду, обавезно атестирани;</p>
			<p class="Basic-Paragraph">8) доказно средство у неком истражном или судском поступку.</p>
			<p class="Basic-Paragraph">Ватрено оружје из става 1. тачка 1) овог члана коме се трајно мења намена за цивилну употребу подлеже обавезном испитивању, жигосању и обележавању.</p>
			<p class="clan">II. АГЕНЦИЈА ЗА ИСПИТИВАЊЕ, ЖИГОСАЊЕ И ОБЕЛЕЖАВАЊЕ ОРУЖЈА, НАПРАВА И МУНИЦИЈЕ</p>
			<p class="clan">Члан 7.</p>
			<p class="Basic-Paragraph">Влада, на предлог министарства надлежног за унутрашње послове (у даљем тексту: Министарство), оснива Агенцију за испитивање, жигосање и обележавање оружја, направа и муниције као јавну агенцију (у даљем тексту: Агенција). </p>
			<p class="Basic-Paragraph">Агенција обавља послове испитивања (појединачно испитивање оружја и направа, појединачно испитивање муниције, добровољно испитивање, торментација и појачано испитивање, испитивање онеспособљеног оружја), жигосања, обележавања, хомологације оружја, њихових основних делова, направа, муниције, елемената муниције и контроле типа муниције према одредбама овог закона.</p>
			<p class="Basic-Paragraph">Послове из става 2. овог члана Агенција врши као поверене послове. </p>
			<p class="Basic-Paragraph">Надзор над радом Агенције врши Министарство.</p>
			<p class="clan">Члан 8.</p>
			<p class="Basic-Paragraph">Агенција се финансира из: </p>
			<p class="Basic-Paragraph">1) цене услуга које плаћају корисници услуга; </p>
			<p class="Basic-Paragraph">2) донација, прилога и других бесповратних давања датих оснивачу или Агенцији; </p>
			<p class="Basic-Paragraph">3) осталих извора у складу са законом. </p>
			<p class="Basic-Paragraph">Цене услуга Агенције утврђују се у складу са законом којим се уређује буџетски систем.</p>
			<p class="Basic-Paragraph">Висину цена из става 1. тачка 1) овог члана утврђује Влада на предлог Агенције а по прибављеном мишљењу Министарства унутрашњих послова и Министарства финансија.</p>
			<p class="Basic-Paragraph">Сагласност на акт којим се утврђује висина плата и број запослених у Агенцији даје Влада. </p>
			<p class="clan">Члан 9.</p>
			<p class="Basic-Paragraph">Агенција је дужна да део средстава од цена услуга које плаћају корисници услуга из члана 8. став 1. тачка 1) овог закона, уплати у буџет Републике Србије, по завршном рачуну за претходну годину.</p>
			<p class="Basic-Paragraph">Висина и рок за уплату дела средстава од цена услуга које плаћају корисници услуга из члана 8. став 1. тачка 1) овог закона утврђује се законом о буџету за наредну годину.</p>
			<p class="clan">Члан 10.</p>
			<p class="Basic-Paragraph">Агенција је дужна да испитивање, жигосање и обележавање оружја, направа и муниције, изврши у року од 30 дана од дана подношења захтева.</p>
			<p class="Basic-Paragraph">Агенција је дужна да приликом обележавања увезеног оружја утврди да ли је оружје испитано, жигосано и обележено у складу са овим законом и прописима Ц.И.П.-а и о томе изда решење.</p>
			<p class="Basic-Paragraph">Агенција је дужна да изврши категоризацију ваздушног оружја и оружја са тетивом у року од 30 дана од дана подношења захтева и да у том року информације о извршеној категоризацији јавно објави.</p>
			<p class="Basic-Paragraph">О извршеној категоризацији Агенција издаје решење подносиоцу захтева.</p>
			<p class="Basic-Paragraph">Агенција на захтев издаје потврду о извршеној категоризацији сваком увознику који је увезао већ категоризовано оружје, без поновног испитивања. </p>
			<p class="clan">Члан 11.</p>
			<p class="Basic-Paragraph">Техничка документација коју произвођач доставља Агенцији садржи само оне елементе који су неопходни за спровођење поступка испитивања, жигосања и обележавање оружја, направа и муниције.</p>
			<p class="Basic-Paragraph">Ако је техничка документација из става 1. овог члана означена као поверљива, запослени и одговорна лица у Агенцији дужна су да са њом поступају у складу са прописима којима је уређена тајност података и да је чувају као пословну тајну за време док су запослени у Агенцији, као и 10 година по престанку рада у Агенцији.</p>
			<p class="clan">Члан 12.</p>
			<p class="Basic-Paragraph">Агенција обезбеђује обавештавање у области рада Ц.И.П.-а:</p>
			<p class="Basic-Paragraph">1) учешћем у систему обавештавања Ц.И.П.-а;</p>
			<p class="Basic-Paragraph">2) издавањем гласила, каталошких и других публикација;</p>
			<p class="Basic-Paragraph">3) прикупљањем, обрадом и давањем обавештења у области рада Ц.И.П.-а ; </p>
			<p class="Basic-Paragraph">4) достављањем радних и других материјала у поступку израде и доношења међународних прописа из ове области произвођачима оружја и муниције и другим заинтересованим странама;</p>
			<p class="Basic-Paragraph">5) пружањем техничке помоћи на захтев корисника.</p>
			<p class="Basic-Paragraph">За обавештавање, односно услуге из става 1. овог члана које се не достављају односно не врше по службеној дужности, односно по захтеву државног органа, плаћа се такса. </p>
			<p class="clan">III. ДВОСТЕПЕНОСТ У ОДЛУЧИВАЊУ И НАДЗОР</p>
			<p class="clan">Члан 13.</p>
			<p class="Basic-Paragraph">На решења Агенције донета на основу овог закона може се изјавити жалба министру надлежном за унутрашње послове (у даљем тексту: министар).</p>
			<p class="Basic-Paragraph">Жалба се подноси у року од 15 дана од дана достављања решења.</p>
			<p class="Basic-Paragraph">Жалба не одлаже извршење решења.</p>
			<p class="clan">Члан 14.</p>
			<p class="Basic-Paragraph">Надзор над применом овог закона и прописа донетих на основу овог закона врши Министарство.</p>
			<p class="Basic-Paragraph">Надзору подлежу постројења, објекти, уређаји, специфична и друга опрема у објектима који се користе за испитивање, контролу, сервисирање и преправку оружја, основних делова оружја, направа, муниције и елемената муниције, који су предмет овог закона, као и материјал, делови и склопови за њихову израду.</p>
			<p class="Basic-Paragraph">Ако се при вршењу надзора утврди да процеси, производи и услуге, односно оружје, направе и муниција који су предмет овог закона, не одговарају одредбама истог, као и прописима донетим за његово спровођење, и да услед тога постоји опасност за живот и здравље људи, животну средину или могућност настанка знатне материјалне штете, односно да су стављени у промет, доноси се решење којим се забрањује одвијање таквих процеса, и пружање услуга, односно забрањује рад произвођачу, увознику, продавцу, сервисеру или радњи и промет таквог оружја, направа и муниције док се недостаци не отклоне.</p>
			<p class="clan">IV. ВРСТЕ ИСПИТИВАЊА, ЖИГОСАЊА И ОБЕЛЕЖАВАЊА ОРУЖЈА, МУНИЦИЈЕ И НАПРАВА</p>
			<p class="clan">Члан 15.</p>
			<p class="Basic-Paragraph">Врсте испитивања су: хомологација, контрола типа муниције, појединачно испитивање, добровољно испитивање, торментација и појачано испитивање и испитивање онеспособљеног оружја.</p>
			<p class="Basic-Paragraph">Начин вршења провера, приликом испитивања, обележавања, појединачног испитивања, хомологације, контроле типа муниције, испитивања онеспособљеног оружја, као и изглед ознака и жигова ближе прописује министар.</p>
			<p class="clan">Члан 16.</p>
			<p class="Basic-Paragraph">Испитивање се врши на захтев подносиоца.</p>
			<p class="Basic-Paragraph">Агенција обавештава подносиоца захтева уколико оружје, направе и муниција који нису испунили услове испитивања, о утврђеним недостацима и оставља рок до 60 дана за отклањање недостатака.</p>
			<p class="Basic-Paragraph">Подносилац захтева, по отклањању утврђених недостатака, може подвргнути оружје, направе или муницију поновљеном испитивању. </p>
			<p class="Basic-Paragraph">Ако се у поновљеном испитивању утврди да нису отклоњени недостаци, Агенција доноси решење којим утврђује да нису испуњени услови. </p>
			<p class="Basic-Paragraph">Поступак испитивања врши се за све врсте испитивања. </p>
			<p class="clan">Члан 17.</p>
			<p class="Basic-Paragraph">Хомологација обухвата:</p>
			<p class="Basic-Paragraph">1) проверу ознака за идентификацију;</p>
			<p class="Basic-Paragraph">2) проверу усаглашености техничке документације;</p>
			<p class="Basic-Paragraph">3) проверу усаглашености основних димензија са стандардима или техничком документацијом;</p>
			<p class="Basic-Paragraph">4) проверу безбедности при пробном гађању; </p>
			<p class="Basic-Paragraph">5) проверу безбедности функционисања, проверу усаглашености саставних делова и склапање;</p>
			<p class="Basic-Paragraph">6) проверу усаглашености мерне опреме, уређаја, контролног и мерног алата;</p>
			<p class="Basic-Paragraph">7) проверу усаглашености балистичке мерне опреме, кад се врши хомологација муниције;</p>
			<p class="Basic-Paragraph">8) појединачно испитивање најмање два узорка, предмета хомологације.</p>
			<p class="Basic-Paragraph">Хомологацији се подвргавају следеће оружје, направе и муниција, и то:</p>
			<p class="Basic-Paragraph">1) једнометно ватрено оружје, серијски произведено, са лежиштем метка чији пречник није већи од 5 mm (П&lt;5 mm) и дужине која није већа од 15 mm (Л&lt;15 mm);</p>
			<p class="Basic-Paragraph">2) једнометно ватрено оружје серијски произведено, чији пречник и дужина лежишта метка нису већи од 6 mm (П&lt;6 mm и Л&lt;6 mm), с тим што је иницијално пуњење једино пропулзивно пуњење које зрну даје енергију не већу од 7,5 Ј;</p>
			<p class="Basic-Paragraph">3) алармно (сигнално) оружје, серијски произведено, чији пречник лежишта метка није већи од 6 mm (П&lt;6 mm) и са дужином лежишта не већом од 7 mm (Л&lt;7 mm); – односи се на конвертибилно оружје па не знамо да ли ће бити предмет закона;</p>
			<p class="Basic-Paragraph">4) ваздушно оружје, са циљем утврђивања категорије;</p>
			<p class="Basic-Paragraph">5) остала ватрена оружја, серијски произведена, чија кинетичка енергија зрна на устима цеви није већа од 7,5 Ј;</p>
			<p class="Basic-Paragraph">6) улошци цеви које немају сопствени механизам за брављење и окидање, чија муниција развија средњу вредност максималног притиска до 2000 bar;</p>
			<p class="Basic-Paragraph">7) носиви апарати за гађање, индустријску или техничку намену код којих је иницијално пуњење једино пропулзивно пуњење које даје енергију за покретање предмета или других механичких делова.</p>
			<p class="clan">Члан 18.</p>
			<p class="Basic-Paragraph">За предмете хомологације из члана 17. став 2. овог закона, који су испунили услове хомологације, Агенција издаје решење о испуњености услова.</p>
			<p class="Basic-Paragraph">За ватрено и ваздушно оружје, направе и муницију који су испунили услове хомологације, Агенција на захтев произвођача или увозника издаје решење о испуњености услова и даје им овлашћење за издавање потврда да су оружје, направе или муниција, које је било предмет хомологације, испунили услове. </p>
			<p class="Basic-Paragraph">Проверу испуњености услова Агенција врши сваке две године након издавања овлашћења. </p>
			<p class="Basic-Paragraph">Ако се приликом провере из става 2. овог члана утврде одступања од утврђених услова за хомологацију, Агенција ће донети решење којим се одузима овлашћење за издавање потврде. </p>
			<p class="Basic-Paragraph">Податке о увознику односно произвођачу, као и о оружју, направама и муницији који нису испунили услове из овог члана, а нису подвргнути поновљеној хомологацији, Агенција доставља Министарству у року од 60 дана од дана достављања решења.</p>
			<p class="clan">Члан 19.</p>
			<p class="Basic-Paragraph">Контроли типа муниције подвргава сe сваки тип муниције која је први пут серијски произведена или се први пут увози.</p>
			<p class="Basic-Paragraph">Произвођач или увозник подноси Агенцији захтев за контролу типа муниције.</p>
			<p class="Basic-Paragraph">Контрола типа обухвата:</p>
			<p class="Basic-Paragraph">1) проверу усаглашености техничке документације са домаћим и међународним стандардима;</p>
			<p class="Basic-Paragraph">2) проверу усаглашености мерне опреме, уређаја, контролног и мерног алата и контролника за димензионалну контролу са домаћим и међународним стандардима;</p>
			<p class="Basic-Paragraph">3) проверу усаглашености балистичких цеви, прихватача балистичких цеви и оружја за контролу сигурности функционисања муниције;</p>
			<p class="Basic-Paragraph">4) испитивање производње муниције, које се обавља на двоструком броју узорака за контролисани тип муниције. </p>
			<p class="Basic-Paragraph">Агенција на захтев произвођача или увозника за тип муниције која је испунила услове контроле типа доноси решење о испуњености услова за појединачно испитивање серија муниције. </p>
			<p class="Basic-Paragraph">Проверу испуњености услова Агенција врши сваке две године након издавања решења. </p>
			<p class="Basic-Paragraph">Ако се приликом провере из става 5. овог члана утврде одступања од утврђених услова за појединачно испитивање серија муниције, Агенција ће донети решење којим утврђује да нису испуњени услови.</p>
			<p class="Basic-Paragraph">Податке о увознику односно произвођачу, као и муницији који нису испунили услове из овог члана, а нису подвргнути поновљеном испитивању, Агенција доставља Министарству у року од 60 дана од дана достављања решења.</p>
			<p class="clan">Члан 20.</p>
			<p class="Basic-Paragraph">Појединачном испитивању подвргавају се:</p>
			<p class="Basic-Paragraph">1) оружја и направе из члана 2. овог закона који нису предмет хомологације из члана 17. став 2. овог закона;</p>
			<p class="Basic-Paragraph">2) серија муниције која је испунила услове контроле типа;</p>
			<p class="Basic-Paragraph">3) оружја коме је трајно промењена намена у цивилно.</p>
			<p class="clan">Члан 21.</p>
			<p class="Basic-Paragraph">Појединачно испитивање оружја и направа обухвата:</p>
			<p class="Basic-Paragraph">1) контролу ознака за идентификацију;</p>
			<p class="Basic-Paragraph">2) визуелни преглед;</p>
			<p class="Basic-Paragraph">3) контролу безбедности функционисања;</p>
			<p class="Basic-Paragraph">4) контролу основних димензија пре пробног гађања;</p>
			<p class="Basic-Paragraph">5) пробно гађање;</p>
			<p class="Basic-Paragraph">6) визуелну контролу после пробног гађања;</p>
			<p class="Basic-Paragraph">7) контролу безбедности функционисања након пробног гађања;</p>
			<p class="Basic-Paragraph">8) контролу основних димензија после пробног гађања.</p>
			<p class="Basic-Paragraph">Произвођач, увозник, овлашћени сервисер или власник подносе захтев за појединачно испитивање Агенцији.</p>
			<p class="Basic-Paragraph">Податке о увознику односно произвођачу, као и о свакој јединици оружја која није испунила услове из овог члана, а није подвргнута поновљеном испитивању, Агенција доставља Министарству у року од 60 дана од дана достављања решења.</p>
			<p class="clan">Члан 22.</p>
			<p class="Basic-Paragraph">Појединачно испитивање муниције и елемената муниције, серијски произведене, врши се провером узорака сваке серије, које обухвата:</p>
			<p class="Basic-Paragraph">1) узорковање;</p>
			<p class="Basic-Paragraph">2) проверу ознака за идентификацију на сваком метку или елементу муниције;</p>
			<p class="Basic-Paragraph">3) проверу ознака за идентификацију на свакој јединици паковања;</p>
			<p class="Basic-Paragraph">4) визуелну проверу;</p>
			<p class="Basic-Paragraph">5) контролу основних димензија;</p>
			<p class="Basic-Paragraph">6) проверу максималног притиска или еквивалентне карактеристике и брзине зрна или сачме;</p>
			<p class="Basic-Paragraph">7) проверу безбедности функционисања.</p>
			<p class="Basic-Paragraph">За сваку серију муниције која је испунила услове појединачног испитивања, Агенција, на захтев произвођача или увозника, издаје решење о испуњености услова, на основу кога подносилац захтева на сваку јединицу паковања испитане серије муниције наноси прописане жигове. </p>
			<p class="Basic-Paragraph">Проверу испуњености услова Агенција врши сваке две године након издавања решења. </p>
			<p class="Basic-Paragraph">Ако се приликом провере из става 3. овог члана утврде одступања од утврђених услова за наношење прописаних жигова, Агенција ће донети решење којим се одузима овлашћење.</p>
			<p class="Basic-Paragraph">Податке о увознику односно произвођачу, као и о свакој серији муниције која није испунила услове из овог члана, а није подвргнута поновљеном испитивању, Агенција доставља Министарству у року од 60 дана од дана достављања решења.</p>
			<p class="clan">Члан 23.</p>
			<p class="Basic-Paragraph">Произвођач, увозник односно власник оружја, направа или муниције који су испитани може да поднесе захтев за добровољно испитивање Агенцији.</p>
			<p class="clan">Члан 24.</p>
			<p class="Basic-Paragraph">Агенцији се може поднети захтев за торментацију оружја, као и захтев за појачано испитивање.</p>
			<p class="Basic-Paragraph">Предмет појачаног испитивања из става 1. овог члана може бити само оружје са глатком цеви.</p>
			<p class="Basic-Paragraph">Подносилац захтева сноси евентуалну штету насталу на оружју услед торментације или појачаног испитивања.</p>
			<p class="Basic-Paragraph">Ако се у поступку торментације или појачаног испитивања утврди да би даља употреба оружја могла изазвати тешке последице по живот, здравље или имовину људи, Агенција издаје решење да такво оружје није безбедно за даљу употребу и без одлагања доставља Министарству писано обавештење о утврђеним недостацима.</p>
			<p class="clan">Члан 25.</p>
			<p class="Basic-Paragraph">За онеспособљено оружје које је испунило услове садржане у прописима који уређују набављање, држање и ношење оружја и муниције и онеспособљавање оружја, Агенција издаје потврду о испуњености услова и на основне делове оружја наноси прописане жигове и годину испитивања.</p>
			<p class="Basic-Paragraph">Податке о онеспособљеном оружју и издатим потврдама Агенција доставља Министарству у року од 15 дана од дана испитивања онеспособљеног оружја. </p>
			<p class="clan">Члан 26.</p>
			<p class="Basic-Paragraph">Обележавање оружја је поступак којим се трајно утискује ознака која омогућава идентификацију произвођача, земљу порекла, годину производње, калибар, модел и серијски (фабрички) број оружја. </p>
			<p class="Basic-Paragraph">На свакој направи, у моменту производње, од стране произвођача морају бити нанесене видљиве, трајне и јединствене ознаке како би се идентификовала земља порекла, произвођач, модел, година производње, серијски број.</p>
			<p class="Basic-Paragraph">Оружје и направе који нису обележени у складу са ст. 1. и 2. овог члана не смеју бити стављени у промет.</p>
			<p class="Basic-Paragraph">Увезено оружје мора да поседује ознаке из става 1. овог члана. </p>
			<p class="Basic-Paragraph">Ако оружје не поседује ознаке из ст. 1. и 4. овог члана Агенција ће нанети прописане ознаке. </p>
			<p class="Basic-Paragraph">Трошкове обележавања оружја сноси увозник.</p>
			<p class="Basic-Paragraph">Одредбе става 4. овог члана не примењују се на оружје које се привремено увози или је у транзиту кроз Републику Србију. </p>
			<p class="clan">Члан 27.</p>
			<p class="Basic-Paragraph">Обележавање муниције је поступак који се врши од стране произвођача, тако што се на сваки метак наносе видљиве и трајне ознаке како би се идентификовали произвођач и калибар. Код муниције са високим перформансама наноси се и знак упозорења. На јединицу паковања муниције наноси се земља порекла, серијски број и жиг коначног пријема или жиг хомологације.</p>
			<p class="clan">V. ПРАВА И ОБАВЕЗЕ ПРОИЗВОЂАЧА, УВОЗНИКА, ПРОДАВЦА, СЕРВИСЕРА И ВЛАСНИКА ОРУЖЈА, НАПРАВА И МУНИЦИЈЕ</p>
			<p class="clan">Члан 28.</p>
			<p class="Basic-Paragraph">Произвођач је обавезан да:</p>
			<p class="Basic-Paragraph">1) у складишту држи само обележено оружје, основне делове оружја, направе и муницију који представљају финалне производе, а да пре стављања у промет, изврши хомологацију, испитивање и жигосање оружја, направа, муниције и онеспособљеног оружја у складу са одредбама овог закона и других прописа који регулишу жигосање онеспособљеног оружја;</p>
			<p class="Basic-Paragraph">2) у писаној форми информише Агенцију о свим изменама у производњи оружја, направа и муниције, ако те измене могу да утичу на особине неког од тих производа, у року од 30 дана од дана измене;</p>
			<p class="Basic-Paragraph">3) на основним деловима оружја и направама обезбеди погодно место за наношење одговарајућих жигова;</p>
			<p class="Basic-Paragraph">4) обележи оружје, његове основне делове, направе и муницију у складу са чланом 26. ст. 1. и 2. и чланом 27. овог закона;</p>
			<p class="Basic-Paragraph">5) омогући улаз и приступ месту производње и коришћење објеката и опреме за испитивање, потребно особље, као и да обезбеди потребну сарадњу са запосленима у Агенцији и Министарству.</p>
			<p class="clan">Члан 29.</p>
			<p class="Basic-Paragraph">Правно лице, предузетник или физичко лице (у даљем тексту: увозник) дужан је да у року од 30 дана од дана увоза оружја, основних делова за оружје, направа и муниције достави исто Агенцији, уз захтев за обележавање и/или жигосање и/или испитивање и/или хомологацију. </p>
			<p class="Basic-Paragraph">Увозник је дужан да изврши испитивање у року од 30 дана од дана увоза оружја, за оне врсте оружја за које је овим законом прописана категоризација у складу са чланом 4. овог закона.</p>
			<p class="Basic-Paragraph">Увозник је дужан да приликом продаје преда купцу превод упутства издатог од стране произвођача. </p>
			<p class="Basic-Paragraph">Упутства домаћих произвођача и преводи упутстава из става 3. овог члана морају бити на језику који је у службеној употреби у Републици Србији.</p>
			<p class="clan">Члан 30.</p>
			<p class="Basic-Paragraph">Овлашћени продавац, односно правно лице или предузетник коме је одобрено бављење прометом оружја, основним деловима за оружје и муницијом дужан је да држи и стави у промет само оружје, основне делове оружја, направе и муницију који су испитани, категоризовани, жигосани и обележени у складу са одредбама овог закона и другим прописом којим је уређено жигосање онеспособљеног оружја.</p>
			<p class="clan">Члан 31.</p>
			<p class="Basic-Paragraph">Овлашћени сервисер, односно, правно лице или предузетник који је овлашћен да се бави поправљањем и преправљањем оружја, који изврши поправку или преправку оружја, којом је замењен или уграђен његов основни део, изведен други захват на оружју којим се утиче на његово функционисање и на безбедност при гађању или су трајно или привремено промењене оригиналне техничке карактеристике и конструкцијска решења произвођача, дужан је да достави поправљено или преправљено оружје у року од 15 дана од дана поправке или преправке на поновљено појединачно испитивање Агенцији.</p>
			<p class="Basic-Paragraph">Овлашћени сервисер из става 1. који изврши онеспособљавање оружја дужан је да, у року од 15 дана од дана онеспособљавања, Агенцији достави онеспособљено оружје на испитивање. </p>
			<p class="Basic-Paragraph">Трошкови испитивања из ст. 1. и 2. овог члана падају на терет власника оружја.</p>
			<p class="Basic-Paragraph">Овлашћени сервисер дужан је да:</p>
			<p class="Basic-Paragraph">1) изврши поправку или преправку оружја, тако да обезбеди безбедност функционисања у складу са техничким захтевима;</p>
			<p class="Basic-Paragraph">2) достави Агенцији на увид писано обавештење са описом начина и технолошког поступка преправке и модификације оружја.</p>
			<p class="clan">Члан 32.</p>
			<p class="Basic-Paragraph">Увозник, произвођач односно овлашћени превозник дужан је да поднесе захтев за одобрење превоза Министарству, ради испитивања, жигосања и обележавања у складу са законом који уређује набављање, држање и ношење оружја и муниције.</p>
			<p class="clan">Члан 33.</p>
			<p class="Basic-Paragraph">Забрањено је неовлашћено испитивање, жигосање и обележавање оружја, направа и муниције.</p>
			<p class="Basic-Paragraph">Забрањено је неовлашћено уклањање или измена ознака и жигова на оружју, муницији и направама.</p>
			<p class="clan">VI. ЕВИДЕНЦИЈЕ</p>
			<p class="clan">Члан 34.</p>
			<p class="Basic-Paragraph">Агенција је дужна да води евиденцију о поднетим захтевима и испитаном, жигосаном, хомологованом, обележеном и категоризованом оружју и направама, као и онеспособљеном оружју (врста, произвођач, земља порекла, марка, модел, калибар, серијски (фабрички) број, број оружног листа), о контролисаној муницији и елементима муниције (врста, произвођач, земља порекла, марка, тип зрна или сачме, калибар, серијски број), евиденцију о подносиоцима захтева (име, презиме/назив, јединствени матични број грађана/матични број, број личне карте односно идентификационог документа, пребивалиште/седиште), о датуму пријема оружја, направа и муниције у Агенцији и о датуму преузимања оружја, направа и муниције.</p>
			<p class="Basic-Paragraph">Агенција је дужна да води евиденцију о поднетим захтевима, решењима о испуњености или неиспуњености услова за хомологацију и за наношење жига на контролисану серију муниције.</p>
			<p class="Basic-Paragraph">Евиденције из овог члана морају се водити уредно, ажурно и чувају се трајно.</p>
			<p class="Basic-Paragraph">Агенција Министарству за сваку годину, у року од 30 дана од истека календарске године, предаје примерак евиденција које су прописане овим законом у писаном или електронском облику.</p>
			<p class="Basic-Paragraph">Изглед евиденција које води Агенција ближе прописује министар, на предлог Агенције.</p>
			<p class="clan">Члан 35.</p>
			<p class="Basic-Paragraph">Министарство води евиденције о поднетим жалбама и решењима којима се одлучује о решењима Агенције, о извршеним надзорима, о решењима којима се забрањује одвијање процеса и пружања услуга увознику, овлашћеним продавцима, овлашћеним сервисерима и другим правним лицима и предузетницима.</p>
			<p class="Basic-Paragraph">Наведене евиденције садрже следеће податке:</p>
			<p class="Basic-Paragraph">назив правног лица и предузетника, седиште, матични број, податке о оружју, направама и муницији, просторијама, средствима, као и податке о личности власника, одговорног лица и запослених код правног лица и предузетника: име и презиме, јединствени матични број грађана, датум и место рођења, држављанство, број личне карте односно идентификационог документа, адресу пребивалишта односно боравишта.</p>
			<p class="Basic-Paragraph">Све наведене евиденције чувају се трајно и у електронском облику.</p>
			<p class="Basic-Paragraph">Податке из наведених евиденција Министарство је дужно да даје државним и другим органима и организацијама, као и другим правним и физичким лицима, у складу са законом који уређује општи управни поступак и у складу са законом који уређује заштиту података о личности.</p>
			<p class="clan">VII. МЕЂУНАРОДНА САРАДЊА</p>
			<p class="clan">Члан 36.</p>
			<p class="Basic-Paragraph">Међународна сарадња у области испитивања, обележавања и жигосања ручног ватреног оружја, направа и муниције остварује се: </p>
			<p class="Basic-Paragraph">1) закључивањем међународних уговора; </p>
			<p class="Basic-Paragraph">2) чланством и учешћем у раду међународне организације Ц.И.П.; </p>
			<p class="Basic-Paragraph">3) међусобним обавештавањем и разменом информација са другим државама чланицама Ц.И.П.-а и Сталним бироом Ц.И.П-а; </p>
			<p class="Basic-Paragraph">4) припремањем, организовањем и учествовањем на међународним пленарним седницама, поткомисијама и радним групама Ц.И.П.-а.</p>
			<p class="clan">VIII. ПРЕКРШАЈИ</p>
			<p class="clan">Члан 37.</p>
			<p class="Basic-Paragraph">Новчаном казном од 50.000 до 2.000.000 динара, казниће се за прекршај правно лице:</p>
			<p class="Basic-Paragraph">1) које стави у промет ватрено оружје и његове основне делове који нису обележени, испитани, жигосани или онеспособљени (члан 3. ст. 1. и 4);</p>
			<p class="Basic-Paragraph">2) које стави у промет конвертибилно оружје, направе, ваздушно оружје и оружје са тетивом, који нису обележени и испитани (члан 3. став 2);</p>
			<p class="Basic-Paragraph">3) које стави у промет ваздушно оружје и оружје са тетивом за које није извршена категоризација (члан 4. став 1);</p>
			<p class="Basic-Paragraph">4) које стави у промет ваздушно оружје или оружје са тетивом на коме је произвођач извршио измену неких од битних карактеристика оружја, а да претходно није извршио претходну категоризацију (члан 4. став 3);</p>
			<p class="Basic-Paragraph">5) које не испита, жигоше и обележи ватрено оружје из члана 6. став 1. тачка 1) коме је трајно промењена намена за цивилну употребу (члан 6. став 2);</p>
			<p class="Basic-Paragraph">6) произвођач, који пре стављања у промет не изврши хомологацију, испитивање и жигосање оружја, направа, муниције и онеспособљеног оружја (члан 28. став 1. тачка 1); </p>
			<p class="Basic-Paragraph">7) произвођач, који у писаној форми не информише Агенцију о свим изменама у производњи оружја, направа и муниције, ако те измене могу да утичу на особине неког од тих производа (члан 28. став 1. тачка 2);</p>
			<p class="Basic-Paragraph">8) произвођач, који на основним деловима оружја, и направама не обезбеди погодно место за наношење одговарајућих жигова (члан 28. став 1. тачка 3);</p>
			<p class="Basic-Paragraph">9) произвођач, који у складишту држи оружје које није обележено (члан 28. став 1. тачка 4);</p>
			<p class="Basic-Paragraph">10) произвођач, који не омогући улаз и приступ месту производње и коришћење објеката и опреме за испитивање, потребно особље, и не обезбеди потребну сарадњу са запосленима Агенције и Министарства (члан 28. став 1. тачка 5);</p>
			<p class="Basic-Paragraph">11) увозник, који у року од 30 дана од дана увоза не поднесе Агенцији захтев за обележавање и/или испитивање и/или хомологацију оружја, направа и муниције (члан 29. став 1); </p>
			<p class="Basic-Paragraph">12) увозник, који не изврши испитивање у року од 30 дана од дана увоза оружја, за оне врсте оружја за које је овим законом прописана категоризација (члан 29. став 2);</p>
			<p class="Basic-Paragraph">13) увозник, који приликом продаје не преда купцу превод упутства издатог од стране произвођача (члан 29. став 3); </p>
			<p class="Basic-Paragraph">14) овлашћени продавац, који држи и стави у промет само оружје, основне делове оружја, направе и муницију који нису испитани, жигосани и обележени (члан 30);</p>
			<p class="Basic-Paragraph">15) овлашћени сервисер, који није испитао и жигосао, поправком или преправком замењен или уграђен основни део ватреног оружја, или није испитао и жигосао оружје на коме је изведен други захват којим се утиче на његово функционисање и на безбедност при гађању или су трајно или привремено промењене оригиналне техничке карактеристике и конструкцијска решења произвођача (члан 31. став 1);</p>
			<p class="Basic-Paragraph">16) овлашћени сервисер, који у року од 15 дана од дана онеспособљавања оружја не достави Агенцији онеспособљено оружје на испитивање (члан 31. став 2); </p>
			<p class="Basic-Paragraph">17) овлашћени сервисер, који изврши поправку или преправку оружја на начин да не обезбеди безбедност функционисања у складу са техничким захтевима (члан 31. став 4. тачка 1);</p>
			<p class="Basic-Paragraph">18) овлашћени сервисер, не достави Агенцији на увид писано обавештење са описом начина и технолошког поступка преправке и модификације оружја (члан 31. став 4. тачка 2).</p>
			<p class="Basic-Paragraph">За прекршаје из става 1. тач. 1)–18) овог члана казниће се и одговорно лице у правном лицу новчаном казном од 5.000 до 150.000 динара. </p>
			<p class="Basic-Paragraph">Поред новчане казне може се изрећи и заштитна мера одузимања предмета, заштитна мера забране вршења одређених делатности, заштитна мера забране правном лицу да врши одређене делатности и заштитна мера забране одговорном лицу да врши одређене послове.</p>
			<p class="clan">Члан 38. </p>
			<p class="Basic-Paragraph">Новчаном казном од 10.000 до 500.000 динара, казниће се за прекршај предузетник:</p>
			<p class="Basic-Paragraph">1) увозник, који у року од 30 дана од дана увоза не поднесе Агенцији захтев за обележавање и/или испитивање и/или хомологацију оружја, направа и муниције (члан 29. став 1); </p>
			<p class="Basic-Paragraph">2) увозник, који приликом продаје не изврши испитивање у року од 30 дана од дана увоза оружја, за оне врсте оружја за које је овим законом прописана категоризација (члан 29. став 2);</p>
			<p class="Basic-Paragraph">3) увозник, који приликом продаје не преда купцу превод упутства издатог од стране произвођача (члан 29. став 3); </p>
			<p class="Basic-Paragraph">4) који стави у промет направе и конвертибилно оружје који нису обележени и испитани (члан 3. став 2);</p>
			<p class="Basic-Paragraph">5) који стави у промет ваздушно оружје и оружје са тетивом за које није извршена категоризација (члан 4);</p>
			<p class="Basic-Paragraph">6) који стави у промет ваздушно оружје или оружје са тетивом на коме је произвођач извршио измену неких од битних карактеристика оружја, а да претходно није извршио претходну категоризацију (члан 4. став 3);</p>
			<p class="Basic-Paragraph">7) произвођач, који у писаној форми не информише Агенцију о свим изменама у производњи оружја, направа и муниције, ако те измене могу да утичу на особине неког од тих производа (члан 28. став 1. тачка 2);</p>
			<p class="Basic-Paragraph">8) произвођач, који на основним деловима оружја, и направама не обезбеди погодно место за наношење одговарајућих жигова (члан 28. став 1. тачка 3);</p>
			<p class="Basic-Paragraph">9) овлашћени продавац, који држи и стави у промет само оружје, основне делове оружја, направе и муницију који нису испитани, жигосани и обележени (члан 30);</p>
			<p class="Basic-Paragraph">10) овлашћени сервисер, који изврши поправку или преправку оружја на начин да не обезбеди безбедност функционисања у складу са техничким захтевима (члан 31. став 4. тачка 1);</p>
			<p class="Basic-Paragraph">11) овлашћени сервисер, ако не достави Агенцији на увид писано обавештење са описом начина и технолошког поступка преправке и модификације оружја (члан 31. став 4. тачка 2).</p>
			<p class="Basic-Paragraph">Учиниоцима прекршаја из овог члана поред новчане казне може се изрећи и заштитна мера одузимања предмета. </p>
			<p class="clan">Члан 39.</p>
			<p class="Basic-Paragraph">Новчаном казном од 5.000 до 150.000 динара, казниће се за прекршај физичко лице:</p>
			<p class="Basic-Paragraph">1) увозник, који у року од 30 дана од дана увоза не поднесе Агенцији захтев за обележавање и/или испитивање и/или хомологацију оружја, направа и муниције (члан 29. став 1); </p>
			<p class="Basic-Paragraph">2) увозник, који приликом продаје не изврши испитивање у року од 30 дана од дана увоза оружја, за оне врсте оружја за које је овим законом прописана категоризација (члан 29. став 2);</p>
			<p class="Basic-Paragraph">3) увозник, који приликом продаје не преда купцу превод упутства издатог од стране произвођача (члан 29. став 3).</p>
			<p class="clan">IX. КРИВИЧНА ДЕЛА</p>
			<p class="clan">Члан 40.</p>
			<p class="Basic-Paragraph">Ко неовлашћено испитује, жигоше и обележава оружје, направе или муницију, казниће се казном затвора од шест месеци до пет година и новчаном казном.</p>
			<p class="Basic-Paragraph">Оружје, његови делови, направе, муниција и средства намењена за извршење дела из става 1. овог члана одузеће се.</p>
			<p class="clan">Члан 41.</p>
			<p class="Basic-Paragraph">Ко у намери да их употреби као праве, направи лажне жигове или ознаке за испитивање, жигосање и обележавање оружја, направа и муниције или ко у истој намери такве праве жигове или ознаке преиначи или ко такве лажне или преиначене жигове или ознаке употреби као праве, казниће се новчаном казном или затвором до три године.</p>
			<p class="Basic-Paragraph">Жигови или ознаке из става 1. овог члана одузеће се.</p>
			<p class="clan">X. ПРЕЛАЗНЕ И ЗАВРШНЕ ОДРЕДБЕ</p>
			<p class="clan">Члан 42.</p>
			<p class="Basic-Paragraph">Министар ближе уређује:</p>
			<p class="Basic-Paragraph">1) начин вршења провера, приликом испитивања, обележавања, појединачног испитивања, хомологације, контроле типа муниције, испитивања онеспособљеног оружја и оружја коме је трајно промењена намена у цивилно, као и изглед ознака и жигова из члана 15. став 2. овог закона;</p>
			<p class="Basic-Paragraph">2) на предлог Агенције, изглед евиденција из члана 34. став 5. овог закона.</p>
			<p class="Basic-Paragraph">Прописи за спровођење овог закона донеће се у року од годину дана од дана ступања на снагу овог закона.</p>
			<p class="Basic-Paragraph">До доношења прописа из става 1. овог члана примењиваће се важећи прописи, ако нису у супротности са овим законом.</p>
			<p class="Basic-Paragraph">Прописи из став 1. овог члана примењују се даном почетка примене овог закона, односно даном стављања ван снаге прописа донетих на основу Закона о испитивању ручног ватреног оружја, направа и муниције („Службени гласник СЦГ”, број 31/04) и Закона о испитивању, жигосању и обележавању ватреног оружја и муниције („Службени гласник РС”, број 46/95).</p>
			<p class="clan">Члан 43.</p>
			<p class="Basic-Paragraph">Даном оснивања Агенције престаје са радом Завод за испитивање оружја и муниције, друштво са ограниченом одговорношћу.</p>
			<p class="Basic-Paragraph">Права, обавезе, послове, запослене, средства, документацију и предмете у Заводу за испитивање оружја и муниције, друштво са ограниченом одговорношћу, преузима Агенција. </p>
			<p class="clan">Члан 44.</p>
			<p class="Basic-Paragraph">Поступци започети до дана почетка примене овог закона окончаће се по прописима који су важили до дана почетка примене овог закона.</p>
			<p class="Basic-Paragraph">Ваздушно оружје и оружје са тетивом увезено до почетка примене овог закона не подлеже категоризацији.</p>
			<p class="clan">Члан 45.</p>
			<p class="Basic-Paragraph">Даном почетка примене овог закона престаје да важи Закон о испитивању ручног ватреног оружја, направа и муниције („Службени гласник СЦГ”, број 31/04) и Закон о испитивању, жигосању и обележавању ватреног оружја и муниције („Службени гласник РС”, број 46/95).</p>
			<p class="clan">Члан 46.</p>
			<p class="Basic-Paragraph">Овај закон ступа на снагу осмог дана од дана објављивања у „Службеном гласнику Републике Србије”, а почиње да се примењује у року од годину дана од дана ступања на снагу овог закона, осим на произвођаче оружја, направа и муниције у поступку извоза у земље Ц.И.П.-а, на које се одредбе овог закона примењују од дана пријема Републике Србије у пуноправно чланство Ц.И.П.-а. </p>
	</div>

