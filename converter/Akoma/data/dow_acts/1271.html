


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<p>&nbsp;</p>
	<p>На основу члана 112. став 1. тачка 2. Устава Републике Србије, доносим</p>
	<p class="ukaz">УКАЗ</p>
	<p class="ukaz-naslov">о проглашењу Закона о потврђивању Споразума између Владе Републике Србије и Владе Републике Италије о сарадњи у области енергетике</p>
	<p class="ukaz-naslov">&nbsp;</p>
	<p>Проглашава се Закон о потврђивању Споразума између Владе Републике Србије и Владе Републике Италије о сарадњи у области енергетике, који је донела Народна скупштина Републике Србије на Десетој седници Другог редовног заседања у 2012. години, 29. децембра 2012. године.</p>
	<p class="potpis">ПР број 126</p>
	<p class="potpis">У Београду, 29. децембра 2012. године</p>
	<p class="potpis">Председник Републике,</p>
	<p class="potpis"><span class="bold">Томислав Николић, </span>с.р.</p>
	<p class="odluka-zakon">&nbsp;</p>
	<p class="odluka-zakon">ЗАКОН</p>
	<p class="naslov">о потврђивању Споразума између Владе Републике Србије и Владе Републике Италије о сарадњи у области енергетике</p>
	<p class="naslov"><span style="font-weight: 400">"Службени гласник РС - 
	Међународни уговори", број 7 од 29. децембра 2012.</span></p>
	<p class="naslov">&nbsp;</p>
	<p class="clan">Члан 1.</p>
	<p>Потврђује се Споразум између Владе Републике Србије и Владе Републике Италије о сарадњи у области енергетике, сачињен у Риму 25. октобра 2011. године, у по два примерка на српском, италијанском и енглеском језику.</p>
	<p class="clan">Члан 2.</p>
	<p>Текст Споразума између Владе Републике Србије и Владе Републике Италије о сарадњи у области енергетике на српском језику гласи:<span class="bold">
	</span></p>
	<p>&nbsp;</p>
	<p class="bold"><span class="bold">СПОРАЗУМ ИЗМЕЂУ ВЛАДЕ РЕПУБЛИКЕ СРБИЈЕ И ВЛАДЕ РЕПУБЛИКЕ ИТАЛИЈЕ О САРАДЊИ У ОБЛАСТИ ЕНЕРГЕТИКЕ</span></p>
	<p class="bold">&nbsp;</p>
	<p><span class="bold">Са циљем да унапреде сарадњу у области енергетике Влада Републике Србије и Влада Републике Италије (у даљем тексту: Стране) су се договориле како следи:</span></p>
	<p class="clan"><span class="bold">Члан 1.</span></p>
	<p>1. Услови предвиђени овим споразумом примењују се на пројекте из Анекса 1. Споразума који је потписан 13. новембра 2009. године између Министарства рударства и енергетике Републике Србије и Министарства економског развоја Републике Италије о сарадњи у области енергетике, а нарочито на пројекат „Систем ХЕ на Ибру” (партнерске компаније: „SECI Energia S.p.A.” и ЈП „Електропривреда Србије”). Услови предвиђени овим споразумом такође се примењују на пројект „Средња Дрина”, под условом да сва отворена питања која се односе на поменути Пројекат у БиХ буду решена.</p>
	<p>2. Влада Републике Србије и Влада Републике Италије ће заједно, уз сагласност Владе Републике Српске – БиХ, примењивати услове овог споразума за остале пројекте на реци Дрини и друге пројекте (у даљем тексту: заједнички пројекти) који су побројани у Анексу овог споразума.</p>
	<p>3. Стране сматрају „заједничким пројектима” у смислу подтачке 1. и 2. овог члана изградњу постројења за производњу електричне енергије из обновљивих извора, те извоз енергије произведене у Републику Италију у року из члана 3e) како би се допринело постизању циљева из потписаних споразума, Анекса и овог споразума, као и циљева који су за Републику Италију прописани директивом 2009/28/ЕЗ. О тако одређеним „заједничким пројектима” Влада Републике Италије обавештава Комисију ЕЗ у року од шездесет дана од дана потписивања овог споразума.</p>
	<p class="clan"><span class="bold">Члан 2.</span></p>
	<p>1. Влада Републике Србије и Влада Републике Италије ће у оквиру својих овлашћења, а позивајући<span class="bold">
	</span>се<span class="bold"> </span>на:</p>
	<p>– Протокол о сарадњи у области енергетике који је потписан у Београду 9. марта 2009. године између Министарства рударства и енергетике Републике Србије и Министарства економског развоја Републике Италије у циљу промовисања стратешке сарадње између Страна у енергетском сектору а нарочито сарадње у области хидроенергетике, изградње у Републици Србији нових електрана за производњу електричне енергије из обновљивих извора енергије и њеног извоза у Републику Италију;</p>
	<p>– Споразум који је потписан 9. марта 2009. године у Београду између Министарства рударства и енергетике Републике Србије и Министарства економског развоја Републике Италије, којим се утврђују стратешки партнери који ће сарађивати ради остваривања сарадње између Републике Италије и Републике Србије у области енергетике;</p>
	<p>– Споразум који је потписан 13. новембра 2009. године у Риму између Министарства рударства и енергетике Републике Србије, Министарства економског развоја Републике Италије и Министарства за животну средину и заштиту копна и мора Републике Италије којим се предвиђа закључивање посебних споразума у вези члана 1. и Протокола о сарадњи којима се идентификују планови подстицаја за обновљиве изворе енергије који су примењиви за обе стране, а нарочито око гаранције порекла издате за електричну енергију из обновљивих извора енергије у складу са Директивом 2001/77/ЕЗ и самим тим у складу са Директивом 2009/28/ЕЗ;</p>
	<p>– Заједничко саопштење које су потписали 10. фебруара 2010. године у Риму председник Владе Републике Српске – БиХ, министар економског развоја Републике Италије и министар привреде, енергетике и рударства Републике Српске – БиХ, којим се објављује узајамно интересовање за развој сарадње у области енергетике, дајући предност заједничкој реализацији постројења за производњу електричне енергије, нарочито из обновљивих извора енергије, између стратешких партнера из Републике Србије, Републике Италије и Републике Српске – БиХ;</p>
	<p>– Споразум о сарадњи који су потписали министар рударства и енергетике Републике Србије и министар индустрије, енергетике и рударства Републике Српске – БиХ, 26. априла 2010. године у Београду, којим се изражава намера да се истражи хидропотенцијал средњег тока реке Дрине у намери да се изграде електране, укључујући могућност учешћа стратешких партнера;</p>
	<p>– Заједничко саопштење о заједничком истраживању, изградњи и експлоатацији хидроелектрана на средњем току реке Дрине, коју су потписали министар рударства и енергетике Републике Србије, министар економског развоја Републике Италије и министар индустрије, енергетике и рударства Републике Српске – БиХ, 26. априла 2010. године у Београду, и</p>
	<p>– ток састанака одржаних<span class="bold"> </span>у Риму 7. јуна 2011. године у Министарству економског развоја, где су надлежни министри Републике Србије, Републике Италије и Републике Српске – БиХ потврдили своје намере да у оквиру своје надлежности помогну спровођење горе поменутих споразума, у складу са позитивним законским прописима Републике Србије, Републике Италије и Републике Српске, усаглашеним са прописима Европске уније,</p>
	<p>подржати и пратити све активности које се односе на реализацију Споразума између Министарства рударства и енергетике Републике Србије и Министарства економског развоја Италије од 9. марта и 13. новембра 2009. године и Споразума између Министарства рударства и енергетике Републике Србије, Министарства економског развоја Републике Италије и Министарства за животну средину и заштиту копна и мора Републике Италије, који је потписан у Риму 13. новембра 2009. године, као и активности Јавног предузећа за пренос електричне енергије и управљање преносним системом Републике Србије, као оператора преносног система, у складу са овим споразумима.</p>
	<p>2. Влада Републике Србије и Влада Републике Италије ће подржати и пратити реализацију члана 2. Протокола о сарадњи, односно реализацију пројеката предвиђених Анексом 1 Споразума из става 1. овог члана, који се односе на пројекте за производњу електричне енергије преко стратешких партнера „SECI Energia S.p.A.” и ЈП „Електропривреда Србије”, и изградњу инфраструктуре и повезивање са преносним системом Републике Србије, водећи рачуна о томе да стратешки партнери у реализацији пројеката поступају у складу са позитивним законским прописима у Републици Србији, а тако ће поступати и оператор преносног система Републике Србије на чији систем ће инфраструкура бити повезана.</p>
	<p>3. Влада Републике Србије ће нарочито пратити да ли ће Оператор преносног система Републике Србије приликом преноса енергије из објеката који се реализују у оквиру Споразума поступати у складу са правилима преносног система Републике Србије.</p>
	<p>4. У вези са реализацијом енергетских пројеката обухваћених горе поменутим Споразумом, Влада Републике Србије ће подржати активности и других надлежних државних органа.</p>
	<p>У том циљу Влада Републике Србије ће у складу са законским оквиром Републике Србије, размотрити питања начина и услова прибављања земљишта, динамике припреме планских докумената и издавања грађевинске дозволе правним лицима која реализују пројекте и то у фазама пројектовања и изградње енергетских објеката.</p>
	<p>5. Стране ће, у оквиру својих надлежности, обезбедити пренос електричне енергије произведене из обновљивих извора из Републике Србије преко суседних Земаља у Републику Италију у оквиру овог споразума за читав временски период назначен у члану 3е) овог споразума.</p>
	<p class="clan"><span class="bold">Члан 3. </span></p>
	<p>1. Да би се обезбедила техничка и економска одрживост и омогућила практична имплементација планираних пројеката хидроелектрана предвиђених Анексом 1. (као што је измењено овим споразумом) Споразума који је потписан 13. новембра 2009. године и обезбедила благовремена реализација преносне инфраструктуре која је потребна за извоз енергије из обновљивих извора произведене у горе поменутим електранама, утврђују се следећи услови:</p>
	<p>а) Италијански подстицаји који важе за енергију из обновљивих извора која се увози у Републику Италију из електрана реализованих у оквиру горе поменутих споразума, што ће допринети постизању италијанских националних циљева у вези обновљиве енергије који су утврђени Директивом 2009/28/ЕЗ (пројекат „Ибар” и пројект „Средња Дрина” и други пројекти дати у Анексу овог споразума) – биће по природи подстицајна тарифа, која укључује вредност подстицаја и вредност енергије;</p>
	<p>б) Свеукупна feed in тарифа има фиксну вредност, без потенцијалних трошкова преноса везаних за извоз енергије из Републике Србије у Републику Италију преко Црне Горе;</p>
	<p>ц) Дефиниција фиксне вредности свеобухватне „feed in” тарифе наведене под тач. б) и е) биће усвојена посебним декретом Председника Савета министара Републике Италије који се доноси у складу са чланом 36. став 2. италијанског Законодавног декрета бр. 28 од 3. марта 2011. године; 
	</p>
	<p>д) Сви трошкови преноса као и трошкови преноса везани за српско-црногорску интерконекцију у складу с чланом 2.5 овог споразума, као и трошкови преноса везани за јавну италијанско-црногорску интеконекцију и у случају загушења, биће предмет контроле и биће дефинисани у каснијој фази узимајући у обзир такође исход јавне процедуре предвиђене чланом 40. италијанског Законодавног декрета бр. 93 од 1. јула 2011. године, такве варијабилне вредности додаваће се вредности прецизираној у тачки б) овог члана;</p>
	<p>е) Подстицајни период траје петнаест година у фиксној вредности од 155 € МWh; по истеку подстицајног рока, произведена енергија имаће приступ италијанском тржишту електричне енергије под тржишним условима; подстицаји ће се одобрити за пројекте из члана 1. овог споразума за хидроелектране које буду завршене и стављене у функцију до краја 2020. године;</p>
	<p>ф) Оператор услуга у области енергетике Републике Италије „GSE” (Gestorе dei Servizi Elettrici) ће повући енергију у складу са тачкама а), б) и д) током подстицајног периода на италијанском везном чвору јавне интерконекције између Републике Италије и Црне Горе, без обзира на инсталисану снагу и врсту хидроелектрана, и поред важећих прописа у Републици Италији;</p>
	<p>г) Енергију ће „GSE” повлачити на основу вишегодишњих или годишњих уговора о куповини енергије, чија се важност аутоматски продужава, под истим условима и тарифама током целог подстицајног периода;</p>
	<p>х) Дугорочна додела преносног капацитета потребног за увоз у Републику Италију обновљиве енергије произведене у постројењима поменутим у члану 1. овог споразума, у оквиру италијанске квоте капацитета на италијанско-црногорској интерконекцији следиће након усвајања декрета од стране Министра економског развоја Републике Италије којим се утврђују правила за приступање преносном капацитету унапред у односу на период фактичког стављања у функцију нове интерконекције између Републике Италије и Црне Горе;</p>
	<p>и) Додела италијанске квоте (800 МW) преносног капацитета преко италијанско-црногорске интерконекције извршиће се јавним поступком спроведеним од стране фирме „TERNA S.p.A.” евентуално до краја 2012. године, у складу са одредбом члана 40. италијанског Законодавног декрета бр. 93 од 1. јула 2011. године. Посебно, преносни капацитет биће приоритетно додељен с обзиром на енергију произведену из обновљивих извора енергије у оквиру заједничких пројеката у складу са Директивом 2009/28/ЕЗ чак и у случају загушења, на бази дугорочних уговора са роком важења који се подудара са трајањем подстицајног периода, стратешким партнерима или посебној компанији коју они буду основали у складу са италијанским Законодавним декретом бр. 93 од 1. јула 2011. године.</p>
	<p class="clan"><span class="bold">Члан 4.</span></p>
	<p>Овај споразум ступа на снагу на дан пријема последњег обавештења између Страна којим се оне обавештавају, путем дипломатских канала, да је у потпуности окончана интерна правна процедура за њихово ступање на снагу, уколико је таква процедура потребна и биће на снази четири (4) године, са могућношћу продужења за једнаке временске периоде, уколико једна од Страна не обавести другу о својој намери да га не продужи, најмање шест (6) месеци пре датума истека назначеног периода, односно уколико једна од Страна не достави писано обавештење о својој жељи да се Споразум раскине, не касније од шест (6) месеци пре истека рока од четири (4) године.</p>
	<p>Свака Страна може, у писаној форми, раскинути овај споразум. Овај раскид ће ступити на снагу шест (6) месеци пошто је друга страна добила обавештење.</p>
	<p>Раскид овог споразума неће утицати на пројекте или другу врсту активности и сарадњу који су предузети или су у току а нису приведени крају пре истека рока.</p>
	<p>Споразум може бити измењен уз писмени пристанак обе Стране.</p>
	<p>Споразум може бити измењен у случају измена прописа Европске уније и директива ЕУ у вези са гаранцијом порекла.</p>
	<p>Споразум ће бити реализован у складу са одговарајућим националним законодавствима и уз поштовање међународних обавеза, а у случају Италије и у складу са обавезама које проистичу из њеног чланства у Европској унији.</p>
	<p>Сачињено у Риму, 25. октобра 2011. године у по два примерка на српском, италијанском, и енглеском језику, при чему су сви текстови подједнако аутентични. У случају разлика у тумачењу овог споразума, меродаван је текст на енглеском језику.</p>
	<table class="tabela-bez-bordera">
		<tbody>
			<tr>
				<td>
				<p><span class="bold">У име Владе Републике <br>Италије</span></p>
				<p><span class="bold">Министар економског <br>развоја</span></p>
				<p><span class="bold">Републике Италије</span></p>
				<p><span class="bold">Паоло Романи, с.р.</span></p></td>
				<td>
				<p><span class="bold">У име Владе Републике <br>Србије Министар 
				<br>за инфраструктуру <br>и енергетику</span></p>
				<p><span class="bold">Милутин Мркоњић, с.р.</span></p></td>
			</tr>
		</tbody>
	</table>
	<p class="bold"><span class="bold">АНЕКС</span></p>
	<p class="bold"><span class="bold">Споразума од 25. октобра 2011. године</span></p>
	<p class="bold"><span class="bold">између</span></p>
	<p class="bold"><span class="bold">Министарства економског развоја Републике Италије</span></p>
	<p class="bold"><span class="bold">и</span></p>
	<p class="bold"><span class="bold">Министарства за инфраструктуру и енергетику 
	</span></p>
	<p class="bold"><span class="bold">Републике Србије</span></p>
	<p class="bold">&nbsp;</p>
	<p>Хидро потенцијал из обновљивих извора енергије који је предмет овог споразума је следећи:</p>
	<p><span class="bold">I</span>. <span class="bold">Хидроелектране у Србији</span></p>
	<p>ХЕ Систем Ибар</p>
	<p>10 хидроелектрана између Рашке и Краљева</p>
	<p>Укупна инсталисана снага = 117 MW</p>
	<p>E = 480 GWh/годишње</p>
	<p>1. У току је крајња фаза развоја. Подаци су подложни мањим изменама током последње вазе развоја пројекта.</p>
	<p>ХЕ Систем Средња Дрина</p>
	<p>3 хидроелектране између доње воде ХЕ Бајина Башта и акумулација ХЕ Зворник</p>
	<p>Укупна инсталисана снага = 235 MW</p>
	<p>E = 860 GWh/годишње</p>
	<p>1. Подаци су резултат прелиминарне студије и могу подлећи промени током развоја пројекта.</p>
	<p>ХЕ Бајина Башта – надоградња капацитета </p>
	<p>Ново инсталисана снага = 40 MW</p>
	<p>Е = 70 GWh/годишње</p>
	<p>1. Инсталација је додатна, пета јединица.</p>
	<p><span class="bold">II. Хидроелектране у Републици Српској – БиХ као замена ХЕ Купиново (дато у Анексу 1 Споразума од 13. новембра 2009. године) 
	</span></p>
	<p>ХЕ Мрсово </p>
	<p>Инсталисана снага = 44 MW</p>
	<p>Е = 165 GWh/годишње</p>
	<p>1. Подаци су резултат прелиминарне студије и могу подлећи промени током развоја пројекта.</p>
	<p>ХЕ Систем Врбас </p>
	<p>3 хидроелектране између доње воде ХЕ Бочац и Бања Луке </p>
	<p>Укупна инсталисана снага = 50 MW</p>
	<p>Е = 215 GWh/годишње</p>
	<p>1. Подаци су резултат прелиминарне студије и могу подлећи промени током развоја пројекта.</p>
	<p>ХЕ Систем Бистрица и Јањина </p>
	<p>3 хидроелектране на реци Бистрици </p>
	<p>Укупна инсталисана снага = 35 MW</p>
	<p>Е = 135 GWh/годишње</p>
	<p>1 ХЕ на реци Јањини </p>
	<p>Инсталисана снага = 4,4 MW</p>
	<p>Е = 16 GWh</p>
	<p>1. Подаци су коначни и добијена је дозвола за изградњу </p>
	<p>ХЕ Систем ТРЕБИШЊИЦА</p>
	<p>3 хидроелектране узводно од постојеће ХЕ Требиње</p>
	<p>Укупно инсталисана снага = 250 MW</p>
	<p>Е = 480 GWh/годишње</p>
	<p>1. Могућа је замена за друге ХЕ на реци Дрини.</p>
	<p>2. Подаци потичу из студије изводљивости и могу подлећи промени током развоја пројекта.</p>
	<p><span class="bold">III. Mале хидроелектране у Србији и друге хидроелектране у Републици Српској – БиХ</span></p>
	<p>Ови пројекти ће бити дефинисани разменом писама између Страна у року од 60 дана од потписивања Споразума од 25. октобра 2011. године.</p>
	<p class="clan">Члан 3. </p>
	<p>Овај закон ступа на снагу осмог дана од дана објављивања у „Службеном гласнику Републике Србије – Међународни уговори”<span class="krajzakdela">.</span></p>

