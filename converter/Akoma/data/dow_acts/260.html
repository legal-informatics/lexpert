


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p class="odluka-zakon">ЗАКОН</p>
				<p class="odluka-zakon">о давању гаранције Републике Србије у корист Немачке развојне банке КfW, Франкфурт на Мајни, по задужењу Акционарског друштва „Електромрежа Србије”, Београд (Регионални програм енергетске ефикасности у преносном систему)</p>
				<p class="centar">"Службени гласник РС", број 51 од 25. маја 
				2017.</p>
				<p class="clan">Члан 1.</p>
				<p>Република Србија преузима обавезу да као гарант измири обавезе Акционарског друштва „Електромрежа Србије”, Београд по основу задужења код Немачке развојне банке КfW, Франкфурт на Мајни, у износу до 15.000.000 евра (словима: петнаест милиона евра). </p>
				<p class="clan">Члан 2.</p>
				<p>Гаранцију из члана 1. овог закона, Република Србија (у даљем тексту: „Гарант”) даје у корист Немачке развојне банке КfW, Франкфурт на Мајни, на име обавеза из Споразума о зајму (Регионални програм енергетске ефикасности у преносном систему) између Немачке развојне банке KfW, Франкфурт на Мајни (у даљем тексту: КfW) и Акционарског друштва „Електромрежа Србије”, Београд (у даљем тексту: Зајмопримац) BMZ бр: 2012 67 194, на износ до 15.000.000 евра (словима: петнаест милиона евра) (у даљем тексту: Споразум о зајму), закљученог 1. марта 2017. године. </p>
				<p>Гарант прихвата све одредбе Споразума о зајму и сагласан је да гарантује за све обавезе које проистичу или су у вези са обавезама Зајмопримца по Споразуму о зајму. </p>
				<p>Гаранција у корист KfW, по задужењу Зајмопримца за Регионални програм енергетске ефикасности у преносном систему, потписана је од стране овлашћеног представника Гаранта, 1. марта 2017. године и њоме је предвиђено да Гарант јемчи за обавезе Зајмопримца по основу Споразума о зајму закљученог између KfW и Зајмопримца.</p>
				<p class="clan">Члан 3.</p>
				<p>Отплату зајма врши Зајмопримац на начин утврђен Споразумом о зајму. </p>
				<p>Средства за отплату зајма обезбедиће Зајмопримац из сопствених прихода. </p>
				<p>Зајмопримац је дужан да средства за отплату зајма обезбеђује према плану отплате из Споразума о зајму, у износу који укључује главницу, обрачунату камату, провизију на неповучена средства и пратеће трошкове задуживања.</p>
				<p class="clan">Члан 4.</p>
				<p>Ако по основу дате гаранције Гарант изврши обавезу уместо Зајмопримца, Гарант ће имати право да од Зајмопримца потражује повраћај главнице, камате, провизије на неповучена средства, пратећих трошкова задуживања и пратећих трошкова који настану због неизвршења, односно неблаговременог извршења обавезе, до висине износа измирене обавезе, као и право да од Зајмопримца наплати обрачунату законску затезну камату. </p>
				<p>Право на повраћај средстава из става 1. овог члана, Гарант ће остварити тако што ће иницирати наплату са рачуна Зајмопримца на основу овлашћења добијеног од Зајмопримца или других инструмената обезбеђења, у складу са прописима којима се уређује платни промет. </p>
				<p class="clan">Члан 5.</p>
				<p>Овај закон ступа на снагу осмог дана од дана објављивања у „Службеном гласнику Републике Србије”.</p>
	</div>

