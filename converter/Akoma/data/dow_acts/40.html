<meta http-equiv="Content-Type" content="text/html; charset=UTF-8"><link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
<p style="LINE-HEIGHT: 150%; MARGIN-TOP: 0rem; MARGIN-BOTTOM: 0rem" class="odluka-zakon">
&nbsp;</p>
<p style="LINE-HEIGHT: 150%; MARGIN-TOP: 0rem; MARGIN-BOTTOM: 0rem" class="odluka-zakon">
&nbsp;</p>
<p style="LINE-HEIGHT: 150%; MARGIN-TOP: 0rem; MARGIN-BOTTOM: 0rem" class="odluka-zakon">
&nbsp;</p>
<p style="LINE-HEIGHT: 150%; MARGIN-TOP: 0rem; MARGIN-BOTTOM: 0rem" class="odluka-zakon">ЗАКОН</p>
<p style="LINE-HEIGHT: 150%; MARGIN-TOP: 0rem" class="naslov">о младима</p>
<p style="LINE-HEIGHT: 150%; MARGIN-TOP: 0rem" class="clan"><span lang="sr-cyrl">"Службени гласник РС", број 50 од 8. јула 2011.</span></p>
<p style="LINE-HEIGHT: 150%; MARGIN-TOP: 0rem" class="clan">&nbsp;</p>
<p style="LINE-HEIGHT: 150%; MARGIN-TOP: 0rem" class="clan">&nbsp;</p>
<p style="LINE-HEIGHT: 150%; MARGIN-TOP: 0rem" class="clan">I. ОСНОВНЕ ОДРЕДБЕ</p>
<p class="bold">Предмет и циљ закона</p>
<p class="clan">Члан 1. </p>
<p>Oвим законом уређују се мере и активности које предузимају Република Србија, аутономна покрајина и јединица локалне самоуправе, а које имају за циљ унапређивање друштвеног положаја младих и стварање услова за остваривање потреба и интереса младих у свим областима које су од интереса за младе.</p>
<p>Циљ закона је стварање услова за подршку младима у организовању, друштвеном деловању, развоју и остваривању потенцијала на личну и друштвену добробит.</p>
<p class="bold">Омладинска политика и омладински сектор</p>
<p class="clan">Члан 2.</p>
<p>Омладинска политика обухвата и подразумева све мере и активности државних органа, установа, удружења и других субјеката које су усмерене на побољшање и унапређивање положаја младих.</p>
<p>Омладински сектор обухвата све области у којима се обављају омладинске активности, а које су дефинисане општим циљевима Националне стратегије за младе (у даљем тексту: Стратегија).</p>
<p>Омладинску политику у областима омладинског сектора спроводи министарство надлежно за послове омладине (у даљем тексту: Министарство) спровођењем Стратегије и других програмских докумената из области омладинске политике и координирањем активности на њиховом спровођењу, уз учешће органа надлежних за посебне области у омладинском сектору и свих других субјеката омладинске политике, у складу са овим законом. </p>
<p class="bold">Значење појединих израза у овом закону</p>
<p class="clan">Члан 3. </p>
<p>Поједини изрази у овом закону имају следеће значење: </p>
<p>1) омладина или млади су лица од навршених 15 година до навршених 30 година живота;</p>
<p>2) субјекти омладинске политике су: Република Србија, аутономна покрајина и јединица локалне самоуправе као носиоци омладинске политике, установе, удружења која спроводе омладинске активности и други субјекти који учествују у спровођењу омладинске политике;</p>
<p>3) омладинске активности представљају различите активности у областима омладинског сектора које спроводе млади или субјекти омладинске политике и које су усмерене ка унапређивању положаја младих и њиховом оснаживању за активно учешће у друштву на личну и друштвену добробит;</p>
<p>4) омладински рад представља онај део омладинских активности које се организују са младима и за младе, заснивају на неформалном образовању, одвијају у оквиру слободног времена младих и предузимају ради унапређивања услова за лични и друштвени развој младих у складу с њиховим потребама и могућностима и уз њихово добровољно учешће;</p>
<p>5) неформално образовање младих јесте скуп организованих и младима прилагођених образовних активности које нису предвиђене системом формалног образовања, заснованих на потребама и интересовањима младих, принципима добровољног и активног учешћа младих у процесу учења и промоцији демократских вредности, кроз које млади стичу компетенције неопходне за развој личних потенцијала, активно учешће у друштву и бољу запошљивост.</p>
<p>Сви изрази који се користе у овом закону користе се родно неутрално.</p>
<p class="bold">Начело подршке младима</p>
<p class="clan">Члан 4. </p>
<p>Сви, а посебно субјекти омладинске политике, у оквиру својих послова и делокруга подржавају друштвено оснаживање младих на начин утврђен законом, Стратегијом и другим инструментима омладинске политике.</p>
<p class="bold">Начело једнакости и забране дискриминације</p>
<p class="clan">Члан 5.</p>
<p>Сви млади су једнаки. </p>
<p>Забрањено је свако прављење разлике или неједнако поступање према младима, посредно или непосредно, по било ком основу, а нарочито по основу расе, пола, националне припадности, верског убеђења, језика, друштвеног порекла, имовног стања, чланства у политичким, синдикалним и другим организацијама, психичког или физичког инвалидитета, здравственог стања, физичког изгледа, сексуалне оријентације, родног идентитета и другог стварног, односно претпостављеног личног својства.</p>
<p class="bold">Начело једнаких шанси</p>
<p class="clan">Члан 6.</p>
<p>Млади имају право на једнаке шансе и учешће у свим областима друштвеног живота у складу са сопственим избором и способностима. </p>
<p class="bold">Начело јачања свести о значају младих и њиховој друштвеној улози</p>
<p class="clan">Члан 7.</p>
<p>Сви, а посебно субјекти омладинске политике, подстичу и подржавају јачање свести о значају младих и друштвене улоге младих кроз реализацију омладинске политике, друштвено оснаживање у циљу остваривања добробити младих, промоцију и заштиту њихових интереса, потреба и могућности за активно учешће у друштву.</p>
<p class="bold">Начело активног учешћа младих</p>
<p class="clan">Члан 8.</p>
<p>Сви, а посебно субјекти омладинске политике, обезбеђују подстицајно окружење и дају активну подршку у реализацији омладинских активности младих, предузимању иницијативе и њиховом смисленом укључивању у процесе доношења и спровођења одлука које доприносе личном и друштвеном развоју, а на основу пуне обавештености младих.</p>
<p class="bold">Начело одговорности и солидарности младих</p>
<p class="clan">Члан 9.</p>
<p>Млади треба да активно доприносе изградњи и неговању друштвених вредности и развоју своје заједнице, нарочито путем различитих облика волонтерских активности и да изражавају међугенерацијску солидарност и активно раде на стварању услова за једнако и пуно учешће у свим аспектима друштвеног живота младих особа са инвалидитетом, припадника националних мањина и свих других лица и друштвених група које могу бити у ризику од дискриминације, односно дискриминаторног поступања.</p>
<p class="clan">II. НАЦИОНАЛНА СТРАТЕГИЈА ЗА МЛАДЕ</p>
<p class="clan">Члан 10.</p>
<p>Стратегија је документ који, на предлог Министарства, доноси Влада, којим се уређује нарочито: активно учешће младих у друштвеном животу, обезбеђивање остваривања права младих на једнаке шансе, информисање младих, подстицање и вредновање толеранције, демократије, изузетних постигнућа младих, подстицање и развијање формалног и неформалног образовања, подстицање и стимулисање запошљавања и самозапошљавања младих и омладинског предузетништва, унапређивање безбедности младих, одрживог развоја и здраве животне средине, очување и унапређивање здравља младих и друге активности и области од значаја за младе.</p>
<p class="clan">Члан 11. </p>
<p>Стратегија се доноси за период од десет година. </p>
<p>У припреми и реализацији Стратегије учествују млади, Министарство, министарства надлежна за посебне области у омладинском сектору и сви други субјекти омладинске политике.</p>
<p>Министарство усмерава и прати спровођење Стратегије на локалном нивоу.</p>
<p>Субјекти омладинске политике делују у складу с принципима Стратегије.</p>
<p class="bold">Средства за реализацију Стратегије</p>
<p class="clan">Члан 12.</p>
<p>Средства за реализацију Стратегије обезбеђују се у буџету Републике Србије, као и у буџету аутономне покрајине и јединице локалне самоуправе и из других извора, у складу са законом.</p>
<p>У складу са Стратегијом, аутономна покрајина и јединица локалне самоуправе утврђују акционе планове за спровођење Стратегије на својој територији и у свом буџету обезбеђују средства за реализацију тих планова. </p>
<p>Аутономна покрајина и јединица локалне самоуправе достављају на захтев Министарства, а најмање једном годишње, извештај о спровођењу акционог плана за спровођење Стратегије на својој територији.</p>
<p class="clan">III. УДРУЖЕЊА КОЈА СПРОВОДЕ ОМЛАДИНСКЕ АКТИВНОСТИ</p>
<p class="bold">Удружење младих и удружење за младе</p>
<p class="clan">Члан 13.</p>
<p>Ради обављања омладинских активности, унапређења услова за лични и друштвени развој младих према њиховим потребама и могућностима и укључивања младих у друштвени живот заједнице и њиховог информисања могу се оснивати удружења младих и удружења за младе, у складу са законом којим се уређује оснивање и правни положај удружења.</p>
<p>Удружења из става 1. овог члана уписују се у регистар удружења који води надлежни орган, у складу са законом.</p>
<p>Удружење младих је удружење које је уписано у регистар и делује у складу са законом којим се уређује оснивање и правни положај удружења, а чије чланство чини најмање две трећине младих и чији су циљеви или област остваривања циљева усмерени на младе, у складу са овим законом. </p>
<p>Удружење за младе је свако друго удружење које је уписано у регистар и делује у складу са законом којим се уређује оснивање и правни положај удружења, а чији су циљеви или област остваривања циљева, поред осталог, усмерени и на младе, у складу са овим законом.</p>
<p>Млади могу да се удружују и у неформална удружења чији су циљеви или област остваривања циљева усмерени на младе, у складу са овим законом, а која делују у складу са законом којим се уређује оснивање и правни положај удружења.</p>
<p class="bold">Савези удружења младих и удружења за младе</p>
<p class="clan">Члан 14.</p>
<p>Сва регистрована удружења младих и удружења за младе могу се, ради остваривања заједничких циљева и интереса, удруживати у савезе чији су циљеви и област остваривања циљева усмерени на младе (у даљем тексту: савези).</p>
<p>На оснивање, упис у регистар и деловање савеза примењују се одредбе закона којим се уређује оснивање и правни положај удружења.</p>
<p>Статус кровног савеза (у даљем тексту: кровни савез) стиче онај савез у који се удружи најмање 60 регистрованих удружења из члана 13. овог закона и савеза из става 1. овог члана, која имају седиште на територији најмање две трећине управних округа у Републици Србији и најмање две године спроводе омладинске активности у више јединица локалне самоуправе и који окупља најмање 2000 индивидуалних, jeдном уписаних, чланова од којих је најмање две трећине младих.</p>
<p>На основу евиденције коју води, у складу са овим законом, Министарство издаје савезу потврду о испуњености услова из става 3. овог члана.</p>
<p>Кровни савез представља и заступа интересе својих чланова, предлаже кандидате за Савет за младе и учествује у процесу израде и спровођења Стратегије и других докумената из области омладинске политике.</p>
<p class="bold">Вођење евиденција</p>
<p class="clan">Члан 15.</p>
<p>Министарство води јединствену евиденцију удружења и савеза из чл. 13. и 14. овог закона, на основу података органа надлежног за њихову регистрацију и података које достављају удружења, ради организованог и систематског праћења стања у областима омладинског сектора и праћења спровођења омладинске политике, као и финансирања програма и пројеката од јавног интереса у областима омладинског сектора, у складу са овим законом.</p>
<p>Евиденција из става 1. овог члана садржи, нарочито, следеће податке:</p>
<p>- назив удружења, седиште и адресу;</p>
<p>- датум оснивања удружења;</p>
<p>- област остваривања циљева;</p>
<p>- циљеве ради којих се оснива удружење;</p>
<p>- лично име и јединствени матични број грађана, односно број путне исправе и државу издавања путне исправе заступника удружења;</p>
<p>- чланство у савезима; </p>
<p>- укупан број чланова удружења;</p>
<p>- број чланова узраста од 15 до 30 година.</p>
<p>Садржину и начин вођења јединствене евиденције из става 1. овог члана ближе уређује министар надлежан за послове омладине (у даљем тексту: министар).</p>
<p class="clan">IV. САВЕТ, КАНЦЕЛАРИЈА И АГЕНЦИЈА ЗА МЛАДЕ</p>
<p class="bold">Савет за младе </p>
<p class="clan">Члан 16.</p>
<p>Влада, на предлог Министарства, у складу с прописима који уређују рад Владе, образује Савет за младе као саветодавно тело које подстиче и усклађује активности у вези са развојем, остваривањем и спровођењем омладинске политике и предлаже мере за њено унапређивање.</p>
<p>Савет за младе чине представници органа државне управе у чијем су делокругу области од интереса за младе, покрајинског органа управе надлежног за питања младих, удружења и савеза из чл. 13. и 14. овог закона, канцеларија за младе, заједнички представник националних савета националних мањина и угледни стручњаци.</p>
<p>Најмање једну трећину чланова Савета за младе чине представници младих из реда удружења и савеза из чл. 13. и 14. овог закона.</p>
<p class="bold">Покрајински савет за младе и савет за младе јединице локалне самоуправе</p>
<p class="clan">Члан 17. </p>
<p>Ради усклађивања активности у вези са остваривањем омладинске политике на територији аутономне покрајине и јединице локалне самоуправе, надлежни орган аутономне покрајине и надлежни орган јединице локалне самоуправе може основати покрајински, градски и општински савет за младе. </p>
<p class="bold">Канцеларија за младе</p>
<p class="clan">Члан 18.</p>
<p>Ради обезбеђивања услова за активно укључивање младих у живот и рад друштвене заједнице, оснаживања младих, пружања подршке организовању различитих друштвених активности младих, учењу и креативном испољавању потреба младих, јединица локалне самоуправе може, у оквиру својих овлашћења, потреба и могућности, основати канцеларију за младе.</p>
<p>Канцеларија за младе финансира се из буџета јединице локалне самоуправе, као и из других извора, у складу са законом.</p>
<p>Активности из става 1. овог члана реализују се у складу са Стратегијом и локалним акционим плановима за младе.</p>
<p class="bold">Агенција за младе</p>
<p class="clan">Члан 19.</p>
<p>За реализацију програма за младе, а у складу са програмима Европске уније који се односе на младе, може се образовати агенција, у складу са посебним законом.</p>
<p class="clan">V. ФИНАНСИРАЊЕ ПРОГРАМА И ПРОЈЕКАТА ОД ЈАВНОГ ИНТЕРЕСА У ОБЛАСТИМА ОМЛАДИНСКОГ СЕКТОРА</p>
<p class="clan">Члан 20.</p>
<p>У буџету Републике Србије обезбеђују се средства за финансирање програма и пројеката од јавног интереса у областима омладинског сектора којима се:</p>
<p>1) обезбеђују услови за развој и унапређивање омладинских активности кроз подстицање младих да активно учествују у друштвеним токовима;</p>
<p>2) подстичу удружења младих, удружења за младе и савези да учествују у спровођењу омладинских активности и остваривању циљева Стратегије;</p>
<p>3) млади информишу о питањима од значаја за младе и издају публикације од значаја за младе;</p>
<p>4) подстиче каријерно вођење и саветовање младих и организују обуке, семинари и манифестације од значаја за запошљавање, самозапошљавање и предузетништво младих;</p>
<p>5) подстиче неформално образовање младих у областима омладинског сектора и развија квалитет неформалног образовања младих;</p>
<p>6) врши друштвено оснаживање младих, нарочито кроз подстицање волонтеризма и омладинског рада и изградњу капацитета удружења младих;</p>
<p>7) млади подстичу за активно и квалитетно провођење слободног времена, неговање здравих и безбедних стилова живота, као и за задовољавање потреба младих у области културе;</p>
<p>8) подстиче активност младих у областима омладинског сектора на локалном нивоу кроз подршку реализацији локалних акционих планова за младе и програма и пројеката локалних канцеларија за младе;</p>
<p>9) спроводе истраживања о положају и потребама младих у Републици Србији;</p>
<p>10) реализује и афирмише међународна сарадња у областима омладинског сектора; </p>
<p>11) пружа подршка младим талентима кроз награђивање, стипендирање и усавршавање ученика и студената.</p>
<p>За финансирање подршке младим талентима кроз награђивање, стипендирање и усавршавање ученика и студената, средства у буџету Републике Србије обезбеђују се у оквиру буџетског фонда који је Влада основала за те намене (у даљем тексту: Фонд за младе таленте), у складу са законом којим се уређује буџетски систем.</p>
<p class="bold">Финансирање и суфинансирање програма и пројеката од јавног интереса у областима омладинског сектора</p>
<p class="clan">Члан 21.</p>
<p>Финансирање и суфинансирање програма и пројеката од јавног интереса у областима омладинског сектора из члана 20. став 1. тач. 1)-10) овог закона остварује се кроз финансирање или суфинансирање програма и пројеката које реализују носиоци програма и пројеката, и то: </p>
<p>1) удружења младих, удружења за младе и савези; </p>
<p>2) локалне самоуправе;</p>
<p>3) установе, научноистраживачки институти и друга правна лица са седиштем у Републици Србији. </p>
<p>Подршка младим талентима из члана 20. став 1. тачка 11) овог закона остварује се кроз финансирање ученика и студената у складу са условима из овог закона.</p>
<p>Носилац програма и пројеката од јавног интереса у областима омладинског сектора који се финансирају и суфинансирају у складу са одредбама овог закона не може за финансирање истих активности да користи истовремено средства из републичког, покрајинског и локалног буџета. </p>
<p class="bold">Услови за финансирање, суфинансирање и спровођење програма и пројеката</p>
<p class="clan">Члан 22.</p>
<p>Носиоци програма и пројеката из члана 21. став 1. тач. 1) и 3) овог закона морају да буду регистровани на територији Републике Србије у складу са законом.</p>
<p>Носиоци програма и пројеката из члана 21. став 1. тачка 2) овог закона морају да имају основану канцеларију за младе.</p>
<p>Корисници средстава Фонда за младе таленте морају да буду држављани Републике Србије или да имају статус избеглице, да имају пребивалиште у Републици Србији, односно боравиште – за лица која имају статус избеглице, као и да испуњавају друге услове предвиђене актом о оснивању тог буџетског фонда.</p>
<p>Финансирање или суфинансирање програма и пројеката из члана 21. овог закона врши се на основу јавног конкурса, у складу са средствима утврђеним у буџету Републике Србије за финансирање јавног интереса у областима омладинског сектора.</p>
<p>Министар, у складу с прописима којима се уређује државна управа, решењем образује посебну радну групу – Комисију за стручни преглед поднетих предлога програма и пројеката за финансирање из члана 20. став 1. тач. 1)-10) овог закона.</p>
<p>Министар, на предлог комисије из става 5. овог члана, утврђује који ће се програми и пројекти од јавног интереса у областима омладинског сектора финансирати или суфинансирати из средстава буџета Републике Србије.</p>
<p>Министарство на званичној интернет презентацији објављује списак свих учесника у поступку, одобрених програма и пројеката, са износом одобрених средстава, као и списак одобрених стипендија и награда из члана 21. став 2. овог закона.</p>
<p class="clan">Члан 23.</p>
<p>Са носиоцем програма или пројекта коме се доделе финансијска средства, Министарство закључује уговор о реализацији програма или пројекта од значаја за младе у областима омладинског сектора из члана 20. овог закона.</p>
<p>Уколико се носилац програма или пројекта не одазове позиву за закључење уговора у року од 15 дана од дана пријема позива, сматраће се да је одустао од предлога програма или пројекта.</p>
<p>Носилац одобреног програма или пројекта дужан је да на захтев Министарства, а најмање два пута годишње, достави извештај о реализацији програма или пројекта и утрошку средстава.</p>
<p>Министар може обуставити даље финансирање програма или пројекта носиоцу одобреног програма или пројекта који не достави извештај у предвиђеном року.</p>
<p>Носилац одобреног програма или пројекта дужан је да, у случају ненаменске употребе средстава, изврши повраћај укупно додељеног новчаног износа даваоцу средстава.</p>
<p>Носилац одобреног програма или пројекта дужан је да чува евиденцију, односно документацију која се односи на реализовање тог програма или пројекта, у складу са законом.</p>
<p class="clan">Члан 24.</p>
<p>Министар ближе уређује начин одобрења програма и доделе средстава, изглед и садржину обрасца за конкурисање и документацију која се уз предлог пројекта или програма подноси, садржину и изглед извештаја о реализацији програма или пројекта и начин праћења реализације одобрених програма и пројеката.</p>
<p class="bold">Остваривање потреба и интереса младих у областима омладинског сектора у аутономној покрајини</p>
<p class="clan">Члан 25.</p>
<p>Финансирање потреба и интереса младих у аутономној покрајини врши се у складу са интересима и потребама аутономне покрајине и њеним економском могућностима, и то за:</p>
<p>1) обезбеђивање услова за учешће младих у изради и спровођењу покрајинског акционог плана за младе;</p>
<p>2) подстицање младих да активно учествују у друштвеним токовима кроз афирмацију и подршку омладинских активности на територији аутономне покрајине;</p>
<p>3) подстицање удружења младих, удружења за младе и савеза да учествују у спровођењу омладинске политике, укључујући изградњу капацитета удружења младих, на територији аутономне покрајине;</p>
<p>4) организацију обука, семинара, конференција и манифестација из области омладинске политике који су од посебног интереса за аутономну покрајину.</p>
<p>За остваривање потреба и интереса младих из става 1. овог члана средства се обезбеђују у буџету аутономне покрајине.</p>
<p>Надлежни орган аутономне покрајине ближе уређује услове и начин доделе средстава из буџета аутономне покрајине, односно одобрења пројеката за остваривање потреба и интереса младих на територији аутономне покрајине и начин јавног објављивања података о предложеним програмима и пројектима за финансирање, одобреним програмима и пројектима и реализацији одобрених програма и пројеката.</p>
<p class="bold">Остваривање потреба и интереса младих у областима омладинског сектора у јединици локалне самоуправе</p>
<p class="clan">Члан 26.</p>
<p>Финансирање потреба и интереса младих у јединици локалне самоуправе врши се у складу са интересима и потребама јединице локалне самоуправе и њеним економским могућностима, и то за:</p>
<p>1) подстицање младих да активно учествују у друштвеним токовима кроз афирмацију и подршку омладинским активностима, омладинском раду и неформалном образовању на територији јединице локалне самоуправе;</p>
<p>2) подстицање удружења младих, удружења за младе и савеза да учествују у спровођењу омладинске политике, укључујући изградњу капацитета удружења младих, на територији локалне самоуправе;</p>
<p>3) оснивање и рад канцеларије за младе, клубова за младе, омладинских центара и др.;</p>
<p>4) активности установа преко којих се остварује јавни интерес у областима омладинског сектора, а које су основане од стране локалне самоуправе;</p>
<p>5) обезбеђивање услова за учешће младих у изради и спровођењу локалног акционог плана за младе;</p>
<p>6) стварање услова за активно и квалитетно провођење слободног времена младих, бављење спортом, неговање здравих и безбедних стилова живота, спровођење волонтерских активности, организацију обука, семинара и манифестација од значаја за запошљавање и усавршавање младих, као и за потребе младих у области културе;</p>
<p>7) подршку активностима и пројектима којима се подстиче одрживи развој и заштита животног окружења.</p>
<p>За остваривање потреба и интереса младих из става 1. овог члана средства се обезбеђују у буџету јединице локалне самоуправе.</p>
<p>Надлежни орган јединице локалне самоуправе ближе уређује услове и начин доделе средстава из буџета јединице локалне самоуправе, односно одобрења пројеката за задовољавање потреба младих на територији јединице локалне самоуправе и начин јавног објављивања података о предложеним програмима и пројектима за финансирање, одобреним програмима и пројектима и реализацији одобрених програма и пројеката.</p>
<p class="clan">VI. НАДЗОР </p>
<p class="clan">Члан 27.</p>
<p>Надзор над спровођењем овог закона врши Министарство.</p>
<p class="clan">VII. ПРЕЛАЗНЕ И ЗАВРШНЕ ОДРЕДБЕ</p>
<p class="clan">Члан 28.</p>
<p>Прописи за спровођење овог закона из члана 15. став 3. и члана 24. овог закона донеће се у року од шест месеци од дана ступања на снагу овог закона.</p>
<p class="clan">Члан 29.</p>
<p>Овај закон ступа на снагу осмог дана од дана објављивања у "Службеном гласнику Републике Србије", а примењује истеком рока од шест месеци од дана ступања на снагу.</p>