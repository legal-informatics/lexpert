<meta http-equiv="content-type" content="text/html;charset=utf-8"><link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">


<p class="odluka-zakon">
ЗАКОН</p>
<p class="odluka-zakon">

о регулисању обавеза 

Републике


Србије 
по основу зајма за привредни развој</p>
<p class="centar">
„Службени
гласник РС”, број 43 од 20. 
априла 2004.</p>
<p class="bold">
Предмет</p>
<p class="clan">
Члан
1.</p>
<p>
Овим законом уређују
се начин и услови измирења обавеза Републике Србије насталих прикупљањем
девизних средстава путем наменске девизне штедње и издавањем обвезница које
гласе на страна средства плаћања по основу зајма расписаног у складу са Законом
о зајму за привредни развој у Социјалистичкој Републици Србији („Службени
гласник СРС”, бр. 25/89, 49/89, 56/89, 57/89, 9/90 и 32/90 и „Службени гласник
РС”, број 5/91 – у даљем тексту: Закон), као и обезбеђивање средстава за ове
намене.</p>
<p class="bold">
Износ
обавеза</p>
<p class="clan">
Члан
2.</p>
<p>
Обавеза Републике
Србије (у даљем тексту: Република) из члана 1. овог закона износи укупно 56
милиона евра и обухвата неизмирене обавезе које су настале по основу прикупљања
девизних средстава, и то:</p>
<p>
1) путем наменске
девизне штедње у износу од 40 милиона евра;</p>
<p>
2) издавањем
обвезница које гласе на страна средства плаћања у износу од 16 милиона евра.</p>
<p>
Укупна обавеза
Републике из става 1. овог члана утврђена је применом уговорене каматне стопе
на прикупљена девизна средства закључно са 30. јуном 1999. године, као и
каматне стопе од 2% на годишњем нивоу од 1. јула 1999. године до дана доспећа
обвезница које ће се издати у складу са овим законом ради измирења обавезе
Републике.</p>
<p>
Конверзија
различитих валута у евро по обавезама из става 1. овог члана, извршиће се
применом курса Народне банке Србије на дан издавања обвезница.</p>
<p class="bold">
Средства
за извршавање обавеза</p>
<p class="clan">
Члан
3.</p>
<p>
Средства за
извршавање обавеза Републике из члана 1. овог закона обезбеђују се у буџету
Републике.</p>
<p>
Девизна средства за
извршавање обавеза Република може обезбедити куповином девизних средстава код
Народне банке Србије.</p>
<p class="bold">
Начин
извршавања обавеза</p>
<p class="clan">
Члан
4.</p>
<p>
Ради извршавања
обавеза из члана 1. овог закона према лицима која остварују права по основу
уплате девизних средстава грађана по основу Закона, ради наменске девизне
штедње и куповине обвезница које гласе на страна средства плаћања (у даљем
тексту: лица која остварују права по основу уплате девизних средстава)
Република ће издати обвезнице.</p>
<p>
Обвезницама из става
1. овог члана измириваће се обавезе у укупном износу по свим основама за свако
лице које остварује право по основу уплате девизних средстава према следећој
динамици:</p>
<p>
– 31. августа 2004.
године – до 530 евра;</p>
<p>
– 31. августа 2005.
године – до 1.060 евра;</p>
<p>
– 31. августа 2006.
године – до 5.000 евра;</p>
<p>
– 31. августа 2007.
године – до износа коначне обавезе.</p>
<p>
Износи из става 2.
овог члана укључују и унапред обрачунату камату по стопи од 2% годишње од дана
издавања обвезница до рока доспећа.</p>
<p>
Права по основу
уплате девизних средстава грађана из става 1. овог члана, остварују и лица чија
су потраживања застарела.</p>
<p>
Извршавање обавеза
из става 1. овог члана врши се по спровођењу поступка пријаве потраживања и
утврђивања висине потраживања лица која остварују права по основу уплате
девизних средстава.</p>
<p class="bold">
Позив
за пријаву потраживања</p>
<p class="clan">
Члан
5.</p>
<p>
Министарство
надлежно за послове финансија (у даљем тексту: Министарство) објавиће позив за
пријаву потраживања по основу уплате девизних средстава грађана која је вршена
по основу Закона у „Службеном гласнику Републике Србије” и најмање два дневна
листа који се дистрибуирају на целој територији Републике, у року од седам дана
од дана ступања на снагу овог закона.</p>
<p>
Позив из става 1.
овог члана обавезно садржи начин пријаве потраживања, коме се подноси пријава и
остале податке у вези са подношењем пријава и обављањем административних
послова у вези са тим.</p>
<p class="bold">
Пријава
потраживања</p>
<p class="clan">
Члан
6.</p>
<p>
Пријаву потраживања
из члана 5. став 1. овог закона лице које остварује право по основу уплате
девизних средстава, може поднети у року од 60 дана од дана објављивања позива
из члана 5. став 1. овог закона.</p>
<p>
По истеку рока из
става 1. овог члана, престаје право на пријаву потраживања по основу уплате
девизних средстава по основу Закона, осим у случају кад лице које остварује
право по основу уплате девизних средстава не пријави своја потраживања због
више силе, у ком случају то потраживање може пријавити у року од једне године
од дана ступања на снагу овог закона.</p>
<p>
Уз пријаву
потраживања обавезно се достављају копије уговора о наменским девизним
депозитима за привредни развој Републике, односно копије обвезница издатих у
складу са Законом које гласе на страна средства плаћања.</p>
<p class="bold">
Обављање
административних послова</p>
<p class="clan">
Члан
7.</p>
<p>
Административне
послове у вези са измиривањем обавеза Републике према лицима која остварују
права по основу уплате девизних средстава вршиће Министарство.</p>
<p class="bold">
Утврђивање
висине потраживања</p>
<p class="clan">
Члан
8.</p>
<p>
Утврђивање висине
потраживања по пријави из члана 6. овог закона врши посебна комисија коју
образује Влада Републике Србије (у даљем тексту: Влада). Потраживање се
утврђује у укупном износу по свим основама, укључујући и припадајућу камату
закључно са роковима доспећа обвезница, за свако лице које остварује право по
основу уплате девизних средстава.</p>
<p>
Комисија из става 1.
овог члана доноси акт о утврђивању висине потраживања, у року од 25 дана од
дана истека рока за пријаву потраживања из члана 6. овог закона.</p>
<p>
Против акта из става
2. овог члана није допуштена жалба, али се може водити управни спор.</p>
<p class="bold">
Обвезнице</p>
<p class="clan">
Члан
9.</p>
<p>
Одлуку о издавању
обвезница из члана 4. став 1. овог закона доноси Влада, у року од 30 дана од
дана истека рока за пријаву потраживања из члана 6. овог закона.</p>
<p>
Обвезницама из става
1. овог члана измирују се обавезе према лицима чија су права утврђена на основу
акта из члана 8. став 2. овог закона, под условима и на начин утврђен одредбама
овог закона и прописа донетих за спровођење овог закона.</p>
<p class="clan">
Члан
10.</p>
<p>
Обвезнице из члана
9. став 1. овог закона изражене су у еврима, издају се у нематеријалном облику,
без купона и региструју код Централног регистра, депоа и клиринга хартија од
вредности АД Београд (у даљем тексту: Централни регистар).</p>
<p>
Обвезнице из става
1. овог члана гласе на име и преносиве су, а исплаћују се у еврима или, на
захтев власника тих обвезница, у динарима.</p>
<p>
Основне елементе
обвезница из става 1. овог члана, износ издавања, као и услове дистрибуције и
наплате обвезница прописује Влада.</p>
<p class="bold">
Посебна
права из обвезница</p>
<p class="clan">
Члан
11.</p>
<p>
Лица из члана 9.
став 2. овог закона могу обвезнице користити и пре истека рока доспећа, уз
дисконт по стопи утврђеној одлуком о издавању обвезница за висину каматне стопе
обвезница, и то за: плаћање трошкова лечења у земљи и у иностранству за болести
које се не могу лечити у земљи; набавку лекова и ортопедских помагала у земљи и
у иностранству која се не производе или продају у земљи; плаћање трошкова
сахране.</p>
<p>
Ближе услове и начин
коришћења обвезница, као и износ до којег се грађанима признају права ради
плаћања трошкова из става 1. овог члана ближе утврђује Влада.</p>
<p>
Обвезнице се могу
користити пре истека рока доспећа и за:</p>
<p>
– куповину акција
предузећа у процесу приватизације;</p>
<p>
– куповину станова,
стамбених објеката, пословног простора, земљишта и друге имовине у државној
својини;</p>
<p>
– куповину акција
овлашћених банака.</p>
<p>
Ближе услове
коришћења обвезница за намене из става 3. тач. 1) и 2) овог члана утврдиће
Влада, а за намене из тачке 3) поменутог става – надлежни орган овлашћене банке.</p>
<p>
Власник обвезница
може тим обвезницама, у роковима њиховог доспећа, плаћати порез на промет,
акцизе, порез на имовину, порез на доходак грађана и порез на добит
корпорација.</p>
<p>
У примарној продаји
обвезница лице из члана 9. став 2. овог закона ослобођено је плаћања пореза на
промет, провизије на платни промет, пореза на капиталну добит, пореза на
финансијске трансакције, као и других пореза.</p>
<p class="bold">
Конверзија,
повлачење и исплата обвезница</p>
<p class="clan">
Члан
12.</p>
<p>
Конверзију утврђених
потраживања из члана 8. став 2. овог закона, регистрацију обавезница у
Централном регистру, издавање потврде о регистрацији обвезница и исплату
обвезница врши банка са територије Републике коју ће изабрати Министарство у
складу са законом којим се уређују јавне набавке.</p>
<p>
Министарство је
дужно да наредног дана од дана избора банке из става 1. овог члана, објави
одлуку о њеном избору у најмање два дневна листа који се дистрибуирају на целој
територији Републике.</p>
<p>
Овлашћује се
министар надлежан за послове финансија да закључи уговор са банком из става 1. овог
члана.</p>
<p>
Исплата обвезнице
издате по одредбама овог закона може се извршити пошто се повуче, односно
поништи обвезница издата по Закону.</p>
<p>
Услове конверзије
утврђених потраживања из члана 8. став 2. овог закона, регистрацију обвезница,
начин исплате, као и повлачење постојећих обвезница ближе ће утврдити Влада.</p>
<p class="bold">
Куповина
и продаја обвезница</p>
<p class="clan">
Члан
13.</p>
<p>
Домаће правно лице и
предузетник, домаће физичко лице и грађани на привременом раду у иностранству,
као и страно физичко и правно лице, обвезнице из члана 4. овог закона могу
куповати и продавати на финансијској берзи за девизе.</p>
<p>
Девизе из става 1.
овог члана, као и девизе остварене наплатом обвезница у року доспећа, страно
физичко и правно лице могу слободно трансферисати у иностранство.</p>
<p class="bold">
Предаја
документације</p>
<p class="clan">
Члан
14.</p>
<p>
Банка која је, у име
Републике, обављала административне послове у вези са зајмом за привредни
развој, предаће Министарству документацију и информативну базу која се односи
на административне и техничке послове у вези са реализацијом тог зајма, а која
је вођена у складу са одредбама Закона, у року од пет дана од дана ступања на
снагу овог закона.</p>
<p class="clan">
Члан
15.</p>
<p>
Лица која су
средства зајма користила у складу са одредбама Закона о коришћењу средстава
зајма за привредни развој у Социјалистичкој Републици Србији („Службени гласник
СРС”, број 27/89 и „Службени гласник РС”, бр. 49/92 и 70/94) дужна су да та
средства врате Републици у складу са поменутим законом, другим законом и
уговором о зајму.</p>
<p>
Имовина и средства
фонда основаног у складу са одредбама Закона о Народном фонду за привредни
препород у Социјалистичкој Републици Србији („Службени гласник СРС”, бр. 40/89
и 37/90) у својини су Републике.</p>
<p>
Даном ступања на
снагу овог закона престају обавезе банака према лицима која остварују права по
основу исплате девизних средстава, као и потраживања ових банака из истог
основа према банци која је, у име Републике, обављала административне послове
зајма, односно Републици.</p>
<p>
Девизна новчана
средства добијена од стране банке администратора зајма, која банке нису исплатиле
лицима која остварују права по основу уплате девизних средстава, као и друга
средства која су банке примиле по одредбама Закона, а нису пренеле банци
администратору или нису искоришћена за намене утврђене Законом, банке су дужне
да пренесу Републици, односно та средства представљају потраживања Републике
према тим банкама.</p>
<p>
Обавезе корисника
зајма у погледу враћања средстава зајма из става 1. овог члана, односно
потраживања Републике из става 4. овог члана, могу се намирити и учешћем
Републике у капиталу тих лица, односно банака, уделом у капиталу или добијањем
акција тих лица, односно банака, у складу са законом.</p>
<p class="clan">
Члан
16.</p>
<p>
Даном ступања на
снагу овог закона престају да важе:</p>
<p>
1) Закон о зајму за
привредни развој у Социјалистичкој Републици Србији („Службени гласник СРС”,
бр. 25/89, 49/89, 56/89, 57/89, 9/90 и 32/90 и „Службени гласник РС”, број
5/91);</p>
<p>
2) Закон о Народном
фонду за привредни препород у Социјалистичкој Републици Србији („Службени
гласник СРС”, бр. 40/89 и 37/90);</p>
<p>
3) Закон о коришћењу
средстава зајма за привредни развој
у Социјалистичкој Републици Србији („Службени гласник СРС”, број 27/89 и
„Службени гласник РС”, бр. 49/92 и 70/94), осим одредаба којима су уређене
обавезе корисника средстава зајма у погледу враћања одобрених средстава.</p>
<p class="clan">
Члан
17.</p>
<p>
Овај закон ступа на
снагу осмог дана од дана објављивања у „Службеном гласнику Републике Србије”.</p>

