


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
</style>


	<div class="story">
				<p>На основу члана 112. став 1. тачка 2. Устава Републике Србије, доносим</p>
				<p class="ukaz">УКАЗ</p>
				<p class="ukaz-naslov">о проглашењу Закона о потврђивању Споразума између Владе Републике Србије и Владе Словачке Републике о сарадњи у области одбране</p>
				<p>Проглашава се Закон о потврђивању Споразума између Владе Републике Србије и Владе Словачке Републике о сарадњи у области одбране, који је донела Народна скупштина Републике Србије, на Петој седници Првог редовног заседања у 2017. години, 29. маја 2017. године.</p>
				<p class="potpis">ПР број 25</p>
				<p class="potpis">У Београду, 29. маја 2017. године</p>
				<p class="potpis">Председник Републике,</p>
				<p class="potpis"><span class="bold">Томислав Николић, </span>с.р.</p>
				<p class="odluka-zakon">ЗАКОН</p>
				<p class="odluka-zakon">о потврђивању Споразума између Владе Републике Србије и Владе Словачке Републике о сарадњи у области одбране</p>
				<p class="centar">"Службени гласник РС - Међународни уговори", 
				број 4 од 30. маја 2017.</p>
				<p class="clan">Члан 1.</p>
				<p>Потврђује се Споразум између Владе Републике Србије и Владе Словачке Републике о сарадњи у области одбране, који је потписан у Братислави, 5. децембра 2016. године, у оригиналу на српском, словачком и енглеском језику.</p>
				<p class="clan">Члан 2.</p>
				<p>Текст Споразума у оригиналу на српском језику гласи:</p>
				<p class="bold">СПОРАЗУМ <br>ИЗМЕЂУ ВЛАДЕ РЕПУБЛИКЕ СРБИЈЕ<br>И ВЛАДЕ СЛОВАЧКЕ РЕПУБЛИКЕ<br>О САРАДЊИ У ОБЛАСТИ ОДБРАНЕ<br></p>
				<p>Влада Републике Србије и Влада Словачке Републике (у даљем тексту: „Стране”), </p>
				<p>поштујући принципе Повеље Уједињених нација,</p>
				<p>препознајући значај стабилних и демократских земаља за унапређење поверења, стабилности и безбедности у Европи, </p>
				<p>уважавајући дух партнерства и сарадње, а у жељи да развијају добре односе у области одбране на основу узајамног поштовања, поверења и разумевања,</p>
				<p>споразумеле су се о следећем:</p>
				<p class="clan">Члан 1.</p>
				<p>Сврха овог споразума је успостављање и продубљивање сарадње између Страна у области одбране, као и успостављање принципа на основу којих ће се остваривати та сарадња. </p>
				<p class="clan">Члан 2.</p>
				<p>1) Одредбе овог споразума спроводе се у складу са националним законодавством држава Страна, као и у складу са међународним правом по принципима једнакости, реципроцитета и узајамне користи. </p>
				<p>2) Надлежни органи за спровођење овог споразума су Министарство одбране Републике Србије и Министарство одбране Словачке Републике.</p>
				<p class="clan">Члан 3.</p>
				<p>1) Стране остварују сарадњу у области:</p>
				<p>а) планирања одбране и управљања одбраном земље у мирнодопским условима и у ванредном и ратном стању; </p>
				<p>б) развоја оружаних снага држава Страна и система мобилизације у мирнодопским условима;</p>
				<p>в) наоружања оружаних снага држава Страна;</p>
				<p>г) истраживања и развоја војне опреме у домену одбране;</p>
				<p>д) сарадње између одбрамбених индустрија у оквиру надлежности Страна;</p>
				<p>ђ) организације и обуке у вези са учешћем војних јединица у мировним мисијама Уједињених нација и других међународних организација;</p>
				<p>е) размене информација у области безбедности летења;</p>
				<p>ж) војног школовања и обуке професионалних војника;</p>
				<p>з) логистике;</p>
				<p>и) заштите животне средине и размене искустава из учешћа припадника оружаних снага држава Страна у отклањању последица катастрофа, у еколошким и индустријским несрећама и катастрофама;</p>
				<p>ј) учешћa војних посматрача на војним вежбама;</p>
				<p>к) војне географије;</p>
				<p>л) нормативног уређења оружаних снага држава Страна;</p>
				<p>љ) војномедицинске службе;</p>
				<p>м) борбе против тероризма;</p>
				<p>н) других питања о којима се Странe договоре.</p>
				<p>2) Надлежни органи Страна могу уредити поједине области сарадње предвиђене ставом 1) овог члана закључивањем посебних уговора. </p>
				<p class="clan">Члан 4.</p>
				<p>Сарадња Страна остварује се кроз следеће облике: </p>
				<p>а) сусрете министара одбране и начелника генералштабова оружаних снага и других овлашћених представника; </p>
				<p>б) узајамне посете делегација оружаних снага држава Страна;</p>
				<p>в) посете и размену искустава експерата Страна;</p>
				<p>г) организацију и одржавање обуке и војних вежби;</p>
				<p>д) међусобну размену информација и искустава;</p>
				<p>ђ) састанке, учешће на курсевима и конференцијама, као и </p>
				<p>е) на друге начине о којима Стране постигну договор.</p>
				<p class="clan">Члан 5. </p>
				<p>1) Током реализације овог споразума, Стране размењују искључиво податке за јавну употребу.</p>
				<p>2) Размена и заштита тајних податакa, уредиће се посебним споразумом.</p>
				<p>3) Стране неће уступати информације и материјале достављене на основу овог споразума трећој страни без претходне писане сагласности Стране која је доставила те информације и материјале.</p>
				<p class="clan">Члан 6.</p>
				<p>Појединачне активности сарадње прецизирају се годишњим плановима сарадње које израђују надлежни органи Страна најкасније до 15. новембра текуће године за наредну календарску годину.</p>
				<p class="clan">Члан 7.</p>
				<p>1) Термини који се користе у овом споразуму имају следеће значење:</p>
				<p>а) „Страна пошиљалац” је страна која шаље особље, средства и опрему на територију државе Стране примаоца;</p>
				<p>б) „Страна прималац” је страна на територији чије државе се налазе особље, средства и опрема Стране пошиљаоца;</p>
				<p>в) „Особље” је војно особље и цивилна лица на служби у институцијама и органима Страна. </p>
				<p>2) Страна пошиљалац у току боравка своје делегације на територији државе Стране примаоца о сопственом трошку обезбеђује:</p>
				<p>а) превоз до унапред утврђеног места на којем чланови делегације улазе на територију Стране примаоца и назад, осим ако није другачије договорено; </p>
				<p>б) дневнице за период боравка;</p>
				<p>в) трошкове здравственог осигурања у иностранству;</p>
				<p>г) документе које захтевају надлежне службе Стране примаоца у вези са уласком на њену територију, боравком и напуштањем те територије. </p>
				<p>3) Страна прималац у току боравка чланова делегације Стране пошиљаоца на територији државе Стране примаоца о сопственом трошку обезбеђује: </p>
				<p>а) превоз од унапред утврђеног места на којем чланови делегације Стране пошиљаоца улазе на територију државе Стране примаоца; </p>
				<p>б) исхрану;</p>
				<p>в) смештај;</p>
				<p>г) културни програм.</p>
				<p>4) Страна прималац за чланове делегације Стране пошиљаоца, током њиховог боравка на територији државе Стране примаоца, обезбеђује хитну медицинску помоћ под истим условима који важе за држављане Стране примаоца. </p>
				<p>5) Страна пошиљалац сноси све трошкове у вези са смрћу члана своје делегације на територији државе Стране примаоца укључујући и трошкове превоза посмртних остатака до територије Стране пошиљаоца. </p>
				<p class="clan">Члан 8.</p>
				<p>Сваки спор који евентуално настане приликом тумачења или примене овог споразума, решава се искључиво консултацијама и преговорима између Страна, без посредовања треће стране. </p>
				<p class="clan">Члан 9.</p>
				<p>Овај споразум ступа на снагу даном пријема другог писаног обавештења којим се Стране међусобно обавештавају, дипломатским путем, да су спровеле поступке неопходне за ступање на снагу овог споразума у складу са својим националним законодавством.</p>
				<p class="clan">Члан 10.</p>
				<p>1) Овај споразум закључује се на период од пет година и аутоматски се продужава за сваки наредни петогодишњи период, осим уколико једна Страна не обавести другу Страну, писаним путем, о намери да га једнострано откаже најмање шест месеци пре истека његовог рока важења. У том случају, овај споразум престаје да важи шест месеци након пријема обавештења о његовом отказивању.</p>
				<p>2) Стране могу уз заједничку сагласност извршити измене или допуне овог споразума. Измене и допуне морају бити у писаној форми и чинe саставни део овог споразума.</p>
				<p>3) У случају престанка важења овог споразума, све активности започете у периоду његовог важења реализоваће се под истим условима под којима су и започете. </p>
				<p>Сачињено у Братислави, дана 5. 12. 2016. године, у по два истоветна примерка, сваки на српском, словачком и енглеском језику, при чему су сви примерци подједнако аутентични. У случају разлика у тумачењу овог споразума, меродаван је текст на енглеском језику.</p>
				<table class="tabela-bez-bordera">
					<tbody>
						<tr>
							<td class="auto-style1">
								<p>За Владу</p>
								<p>Републике Србије</p>
								<p>Зоран Ђорђевић, с.р.</p>
							</td>
							<td class="auto-style1">
								<p>За Владу</p>
								<p>Словачке Републике</p>
								<p>Петер Гајдош, с.р.</p>
							</td>
						</tr>
					</tbody>
				</table>
				<p class="clan">Члан 3.</p>
				<p>Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.</p>
	</div>

