


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
</style>


	<div class="story">
				<p class="redakcijskipreciscentekst">Редакцијски пречишћен текст</p>
				<p class="centar">&nbsp;</p>
				<p class="odluka-zakon">ЗАКОН</p>
				<p class="odluka-zakon">о привременом уређивању начина наплате таксе за јавни медијски сервис</p>
				<p class="auto-style1">"Службени гласник РС", бр. 112 од 30. 
				децембра 2015, 108 од 29. децембра 2016, 95 од 8. децембра 2018, 
				86 од 6. децембра 2019.</p>
				<p class="naslov">&nbsp;</p>
				<p class="clan">Члан 1.</p>
				<p>Овим законом привремено се уређује начин наплате таксе за јавни медијски сервис, с циљем отклањања околности које би могле да доведу у питање рад и функционисање јавних медијских сервиса и обављања њихове основне делатности, која је у функцији остваривања јавног интереса.</p>
				<p class="clan">Члан 2.</p>
				<p>Од 1. јануара 2016. године до <span class="v2-clan-left-1">
				31. децембра 2020. године</span> јавни медијски сервиси и то: Јавна медијска установа „Радио телевизија Србије” (у даљем тексту: РТС) и Јавна медијска установа „Радио телевизија Војводине” (у даљем тексту: РТВ) делимично се финансирају из таксе за јавни медијски сервис, а делимично из буџета Републике Србије.</p>
				<p>Висина таксе за јавни медијски сервис и буџетска средства, њихов укупан износ и сразмера утврђују се у складу са законом којим се уређује јавни медијски сервис, а у функцији обављања основне делатности јавних медијских сервиса, обезбеђивања стабилног система финансирања основне делатности јавних медијских сервиса, њихове уређивачке независности и институционалне аутономије, истовремено водећи рачуна о економском амбијенту и економској снази обвезника.</p>
				<p class="hide-change">*Службени гласник РС, број 95/2018</p>
				<p class="clan">Члан 3.</p>
				<p>Таксу за јавни медијски сервис (у даљем тексту: такса) наплаћује ЈП „Електропривреда Србије”, Београд и привредни субјекти који врше снабдевање крајњих купаца електричном енергијом (у даљем тексту: снабдевач), обједињено и истовремено са наплатом испоручене електричне енергије.</p>
				<p>Такса се наплаћује корисницима мерила електричне енергије, преко рачуна за испоручену електричну енергију, испостављеног од стране снабдевача.</p>
				<p>РТС и РТВ обезбеђују ажурне податке о крајњим купцима и њиховим снабдевачима за све кориснике мерила електричне енергије преко оператора дистрибутивног система електричне енергије, са којим ће закључити уговор о ближем регулисању начина и рокова преузимања ових података.</p>
				<p class="clan">Члан 4.</p>
				<p>Такса је обавезни елемент месечно испостављеног рачуна за испоручену електричну енергију за све снабдеваче који обављају делатност снабдевања крајњих купаца електричном енергијом на територији Републике Србије.</p>
				<p>Износ таксе исказан на рачуну из става 1. овог члана не улази у основицу за обрачун акцизе и пореза на додату вредност.</p>
				<p class="clan">Члан 5.</p>
				<p>Месечно фактурисан износ таксе снабдевач уплаћује на рачуне РТС и РТВ отворене код пословне банке, најкасније до 15-ог у месецу за претходни месец.</p>
				<p class="clan">Члан 6.</p>
				<p>Средства од уплаћене таксе на подручју Републике Србије ван територије Аутономне покрајине Војводина приход су РТС.</p>
				<p>Средства уплаћена по основу таксе на територији Аутономне покрајине Војводине распоређују се тако да 70% уплаћених средстава су приход РТВ, а 30% уплаћених средстава су приход РТС.</p>
				<p class="clan">Члан 7.</p>
				<p>Снабдевачу на име обављања послова фактурисања и наплате таксе РТС и РТВ плаћају месечну накнаду у висини од 3% од износа пренетих средстава РТС-у и РТВ-у по основу таксе.</p>
				<p class="clan">Члан 8.</p>
				<p>Ослобађање од обавезе плаћања таксе врше РТС и РТВ у складу са Законом о јавним медијским сервисима.</p>
				<p class="clan">Члан 9.</p>
				<p>Висина таксе јединствена је на целој територији Републике Србије, утврђује се у месечном износу од 
				<span class="v2-clan-left-1">255,00</span> динара.</p>
				<p class="hide-change">*Службени гласник РС, број 86/2019</p>
				<p class="clan">Члан 10.</p>
				<p>Буџетска средства из члана 2. став 1. овог закона за финансирање основне делатности јавног медијског сервиса опредељују се на годишњем нивоу, на позицији министарства надлежног за послове јавног информисања.</p>
				<p class="clan">Члан 11.</p>
				<p>РТС и РТВ ће са снабдевачем закључити уговор којим ће се ближе уредити поступак у вези са фактурисањем таксе, уплатом средстава и ослобађањем корисника мерила електричне енергије од обавезе плаћања, као и начин и рокове за плаћање накнаде, рокове за доставу потребних података и контролне механизме.</p>
				<p>У погледу питања која се односе на финансирање основне делатности јавног медијског сервиса која нису посебно уређена овим законом сходно се примењују одговарајуће одредбе Закона о јавним медијским сервисима.</p>
				<p class="clan">Члан 12.</p>
				<p>Овај закон ступа на снагу наредног дана од дана објављивања у „Службеном гласнику Републике Србије”.</p>
	</div>

