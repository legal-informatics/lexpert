

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>
<style type="text/css">
.auto-style1 {
	text-align: center;
}
</style>


	<div class="story">
			<p class="odluka-zakon">ЗАКОН</p>
			<p class="odluka-zakon">о Фонду за науку Републике Србије</p>
			<p class="auto-style1">"Службени гласник РС", број 95 од 8. децембра 
			2018.</p>
			<p class="clan">I. ОСНОВНЕ ОДРЕДБЕ</p>
			<p class="clan">Члан 1.</p>
			<p class="Basic-Paragraph">Овим законом уређује се оснивање и рад Фонда за науку (у даљем тексту: Фонд), у циљу обезбеђивања услова за континуирани развој научноистраживачких и развојних активности у Републици Србији, неопходних за напредак друштва заснованог на знању. </p>
			<p class="clan">Члан 2.</p>
			<p class="Basic-Paragraph">Фонд кроз своје деловање омогућава развој научних истраживања и примену њихових резултата ради бржег друштвеног, технолошког, културног и економског развоја Републике Србије. </p>
			<p class="Basic-Paragraph">Фонд обезбеђује финансијска средства и пружа стручну подршку истраживачима из акредитованих научноистраживачких организација у реализацији научних пројеката (у даљем тексту: пројекти) у оквиру програма Фонда утврђених овим законом (у даљем тексту: програми).</p>
			<p class="clan">Члан 3. </p>
			<p class="Basic-Paragraph">Научноистраживачке и развојне активности реализују се преко научних, технолошких и развојних програма у оквиру којих се реализују пројекти, ради остваривања циљева садржаних у стратегији научног и технолошког развоја Републике Србије. </p>
			<p class="Basic-Paragraph">Финансирање пројеката спроводи се на начин који обезбеђује конкурентност и квалитет резултата, ефикасност примене истраживања, отвореност и доступност резултата програма и пројеката, као и развој научних кадрова, интеграцију у међународне научне и технолошке пројекте и системе, сарадњу са научном дијаспором, привредним сектором и уређивање својинских права на резултатима истраживања, заштита интелектуалне својине и ауторских права, као и заштиту података.</p>
			<p class="Basic-Paragraph">Програмима Фонда у оквиру којих се реализују пројекти путем јавних позива, обезбеђује се висок научни ниво и иновативност резултата, конкурентност на међународном нивоу и релевантност у односу на изазове друштва у целини.</p>
			<p class="clan">II. ПРАВНИ ПОЛОЖАЈ ФОНДА</p>
			<p class="clan">Члан 4.</p>
			<p class="Basic-Paragraph">Оснивач Фонда је Република Србија. </p>
			<p class="Basic-Paragraph">Фонд има својство правног лица, које стиче уписом у судски регистар. </p>
			<p class="Basic-Paragraph">Фонд послује под називом: Фонд за науку Републике Србије.</p>
			<p class="Basic-Paragraph">Назив Фонда у међународној коресподенцији је: „Science Fund of The Republic of Serbia”.</p>
			<p class="Basic-Paragraph">Седиште Фонда је у Београду.</p>
			<p class="clan">Члан 5.</p>
			<p class="Basic-Paragraph">Средства за оснивање и рад Фонда обезбеђују се из буџета Републике Србије.</p>
			<p class="Basic-Paragraph">Фонд почиње са радом даном уписа у судски регистар. </p>
			<p class="clan">III. ПОСЛОВИ ФОНДА</p>
			<p class="clan">Члан 6. </p>
			<p class="Basic-Paragraph">Фонд обавља послове у вези са финансирањем припреме, реализације и развоја програма, пројеката и других активности у области спровођења научноистраживачке политике.</p>
			<p class="Basic-Paragraph">Фонд обавља следеће послове:</p>
			<p class="Basic-Paragraph">1) реализује програме из члана 20. овог закона;</p>
			<p class="Basic-Paragraph">2) обезбеђује финансирање научноистраживачких пројеката преко јавних позива у оквиру програма, а у циљу обезбеђивања континуитета развоја науке и научног кадра, као и општег развоја друштва. Јавним позивом утврђује се: право учешћа, рок за подношење пријаве, услови и време за реализацију пројекта, као и друга питања од значаја за спровођење јавног позива;</p>
			<p class="Basic-Paragraph">3) спроводи процедуру евалуације предлога пројеката приспелих на јавне конкурсе и јавне позиве за реализацију програма Фонда, као и праћење и оцењивање пројеката финансираних од стране Фонда;</p>
			<p class="Basic-Paragraph">4) управља базама података о програмима, пројектима и другим активностима у области које Фонд финансира;</p>
			<p class="Basic-Paragraph">5) обезбеђује финансијску и другу подршку пројектима међународне сарадње;</p>
			<p class="Basic-Paragraph">6) одређује и спроводи посебне програме за унапређење услова рада и развоја научних кадрова;</p>
			<p class="Basic-Paragraph">7) реализује инфраструктурне програме у циљу додатног јачања капацитета научноистраживачких организација (НИО) у складу са стратегијом научног и технолошког развоја, паметном специјализацијом (RIS3) и мапом пута за истраживачке инфраструктуре;</p>
			<p class="Basic-Paragraph">8) сарађује са Фондом за иновациону делатност и другим привредним субјектима у специфичним програмима везаним за област иновација и сарадње са привредом;</p>
			<p class="Basic-Paragraph">9) спроводи активности промоције науке и резултата истраживања у циљу подизања опште друштвене свести о значају науке;</p>
			<p class="Basic-Paragraph">10) ангажује трећа лица из земље и иностранства као чланове стручних тела у складу са законом.</p>
			<p class="clan">IV. ФИНАНСИРАЊЕ ФОНДА</p>
			<p class="clan">Члан 7.</p>
			<p class="Basic-Paragraph">Финансирање Фонда се остварује из:</p>
			<p class="Basic-Paragraph">1) средстава буџета Републике Србије;</p>
			<p class="Basic-Paragraph">2) донација, прилога, поклона и помоћи;</p>
			<p class="Basic-Paragraph">3) средстава остварених по основу реализације пројеката са привредом;</p>
			<p class="Basic-Paragraph">4) средстава из других извора, фондова и других организација;</p>
			<p class="Basic-Paragraph">5) прихода од управљања слободним новчаним средствима Фонда, изузев средстава из тачке 1) овог члана; </p>
			<p class="Basic-Paragraph">6) средстава остварених по основу реализације односно примене резултата научноистраживачких активности чији је развој Фонд финансирао, а у складу са уговором одређеним правима на интелектуалну и другу својину;</p>
			<p class="Basic-Paragraph">7) других извора, у складу са законом.</p>
			<p class="Basic-Paragraph">Приходи се могу користити према годишњем финансијском плану Фонда који усваја Управни одбор Фонда. </p>
			<p class="Basic-Paragraph">Годишњи финансијски план Фонда доставља се на сагласност министарству надлежном за научноистраживачку делатност, најкасније у року од 15 дана од дана усвајања акта о буџету Републике Србије.</p>
			<p class="Basic-Paragraph">Финансијска година почиње 1. јануара и завршава се 31. децембра сваке године. </p>
			<p class="clan">V. СРЕДСТВА ФОНДА</p>
			<p class="clan">Члан 8.</p>
			<p class="Basic-Paragraph">Средства Фонда омогућавају финансирање реализације програма Фонда и користе се за финансирање научноистраживачке делатности.</p>
			<p class="Basic-Paragraph">Фонд у обављању својих послова, а нарочито у планирању и коришћењу средстава, примењује принципе објективности и одговорности, међународно признате стандарде добре праксе и јавности у раду и доношењу одлука.</p>
			<p class="clan">Члан 9.</p>
			<p class="Basic-Paragraph">Фонд може учествовати и у суфинансирању научноистраживачких програма, пројеката и других активности ако их организују и финансирају међународне организације, финансијске институције и тела надлежна за научноистраживачки рад или друга страна и домаћа правна и физичка лица, у складу са стратегијом која се односи на научни и технолошки развој, уз сагласност министарства надлежног за научноистраживачку делатност.</p>
			<p class="clan">VI. ОРГАНИ ФОНДА</p>
			<p class="clan">Члан 10.</p>
			<p class="Basic-Paragraph">Органи Фонда су: Надзорни одбор, Управни одбор, директор и Научни савет Фонда. </p>
			<p class="clan">Члан 11.</p>
			<p class="Basic-Paragraph">Надзорни одбор има председника и два члана које именује и разрешава Влада, на предлог министарства надлежног за научноистраживачку делатност, на период од четири године, од којих су најмање два члана економско-финансијске струке. Надзорни одбор прати материјално-финансијско пословање Фонда и годишњи извештај доставља министру надлежном за научноистраживачку делатност.</p>
			<p class="clan">Члан 12.</p>
			<p class="Basic-Paragraph">Управни одбор има председника и четири члана које именује и разрешава Влада, на предлог министарства надлежног за научноистраживачку делатност. Чланови Управног одбора морају да имају међународно искуство у пословима обухваћеним овим законом као и искуство у управљачким пословима и најмање 15 година радног искуства.</p>
			<p class="Basic-Paragraph">Мандат чланова Управног одбора је четири године, са могућношћу још једног именовања. Чланови Управног одбора не могу се пријављивати, нити учествовати у пројектима и програмима Фонда за време трајања њиховог чланства у органима Фонда, као ни годину дана након престанка тог чланства.</p>
			<p class="clan">Члан 13.</p>
			<p class="Basic-Paragraph">Послови Управног одбора Фонда: </p>
			<p class="Basic-Paragraph">1) доноси статут Фонда; </p>
			<p class="Basic-Paragraph">2) доноси опште акте Фонда;</p>
			<p class="Basic-Paragraph">3) доноси програме Фонда на предлог Научног савета Фонда;</p>
			<p class="Basic-Paragraph">4) усваја годишње програме рада Фонда и финансијске планове Фонда на предлог директора; </p>
			<p class="Basic-Paragraph">5) усваја извештај о пословању и завршни рачун Фонда; </p>
			<p class="Basic-Paragraph">6) доставља министарству надлежном за научноистраживачку делатност периодичне извештаје о раду Фонда, као и годишњи извештај о пословању за претходну годину најкасније до 31. марта текуће године;</p>
			<p class="Basic-Paragraph">7) одлучује о коришћењу средстава Фонда у складу са условима и начином утврђеним статутом и програмом рада Фонда; </p>
			<p class="Basic-Paragraph">8) доноси пословник о свом раду; </p>
			<p class="Basic-Paragraph">9) обавља и друге послове у складу са законом.</p>
			<p class="clan">Члан 14.</p>
			<p class="Basic-Paragraph">Директора Фонда именује и разрешава Влада на предлог Управног одбора Фонда, уз претходно прибављену сагласност министра надлежног за научноистраживачку делатност.</p>
			<p class="Basic-Paragraph">Директор се именује на основу јавног конкурса на период од четири године.</p>
			<p class="Basic-Paragraph">За директора Фонда може бити именовано лице које испуњава следеће услове:</p>
			<p class="Basic-Paragraph">1) да је пунолетно и пословно способно;</p>
			<p class="Basic-Paragraph">2) да има докторске академске студије (академски назив доктор наука), најмање десет година радног искуства у струци; познавање најмање једног светског језика и познавање рада на рачунару;</p>
			<p class="Basic-Paragraph">3) да има најмање седам година радног искуства у управљачким пословима за које се захтева најмање високо образовање;</p>
			<p class="Basic-Paragraph">4) да није члан органа политичке странке;</p>
			<p class="Basic-Paragraph">5) да није осуђивано на казну затвора од најмање шест месеци.</p>
			<p class="Basic-Paragraph">Статутом могу бити одређени и други услови које лице мора да испуни да би било именовано за директора Фонда.</p>
			<p class="Basic-Paragraph">Директор Фонда је функционер који обавља јавну функцију.</p>
			<p class="Basic-Paragraph">Директор је у радном односу у Фонду са пуним радним временом.</p>
			<p class="clan">Члан 15.</p>
			<p class="Basic-Paragraph">Директор Фонда: </p>
			<p class="Basic-Paragraph">1) представља и заступа Фонд; </p>
			<p class="Basic-Paragraph">2) организује и руководи радом Фонда; </p>
			<p class="Basic-Paragraph">3) предлаже акте које доноси Управни одбор Фонда; </p>
			<p class="Basic-Paragraph">4) предлаже Управном одбору годишњи план рада и финансијске извештаје Фонда;</p>
			<p class="Basic-Paragraph">5) извршава одлуке Управног одбора Фонда; </p>
			<p class="Basic-Paragraph">6) стара се и одговара за законитост рада, коришћење и располагање средствима Фонда; </p>
			<p class="Basic-Paragraph">7) доноси акт о унутрашњој организацији и систематизацији радних места Фонда, у складу са законом и статутом Фонда;</p>
			<p class="Basic-Paragraph">8) доставља ресорном министарству тромесечне радне и финансијске извештаје;</p>
			<p class="Basic-Paragraph">9) стара се о обезбеђивању независне евалуације пројеката;</p>
			<p class="Basic-Paragraph">10) обавља и друге послове утврђене законом и статутом Фонда. </p>
			<p class="Basic-Paragraph">На акт из става 1. тачка 7) овог члана Фонд је обавезан да прибави сагласност министарства надлежног за научноистраживачку делатност.</p>
			<p class="clan">VII. НАУЧНИ САВЕТ ФОНДА</p>
			<p class="clan">Члан 16.</p>
			<p class="Basic-Paragraph">Научни савет Фонда је највише стручно и саветодавно тело Фонда. </p>
			<p class="Basic-Paragraph">Научни савет Фонда именује и разрешава министар надлежан за научноистраживачку делатност, на основу јавног позива, на период од четири године, са могућношћу још једног именовања. </p>
			<p class="Basic-Paragraph">Научни савет Фонда има петнаест чланова, и то: по два представника из шест научних области (природно-математичке, техничко-технолошке, медицинске, биотехничке, друштвене и хуманистичке науке), два члана из привреде и једног члана на предлог Српске академије наука и уметности, с тим да се приликом именовања чланова води рачуна о родној равноправности. Чланови Научног савета Фонда морају да буду међународно признати у својој области науке. Најмање две трећине чланова Научног савета мора бити у највишем научном, односно наставном звању.</p>
			<p class="Basic-Paragraph">Чланови Научног савета Фонда не могу бити руководиоци пројеката Фонда које финансира Фонд и потписују изјаву о непостојању сукоба интереса.</p>
			<p class="Basic-Paragraph">Министарство надлежно за научноистраживачку делатност доноси акт којим се утврђују критеријуми и начин финансирања Научног савета Фонда и сталних и привремених стручних тела, комисија и других радних тела из члана 17. овог закона, као и накнада за њихов рад.</p>
			<p class="Basic-Paragraph">Научни савет Фонда: </p>
			<p class="Basic-Paragraph">1) даје мишљење на годишњи план рада Фонда;</p>
			<p class="Basic-Paragraph">2) даје мишљење на услове јавних позива за финансирање пројеката;</p>
			<p class="Basic-Paragraph">3) прати спровођења годишње евалуације резултата пројеката Фонда;</p>
			<p class="Basic-Paragraph">4) усваја принципе за припрему општих регулаторних инструмената Фонда;</p>
			<p class="Basic-Paragraph">5) координира и организује процедуре евалуације активности Фонда;</p>
			<p class="Basic-Paragraph">6) врши евалуацију истраживачких и развојних активности у Републици Србији, посебно раста квалитета истраживања и развоја;</p>
			<p class="Basic-Paragraph">7) усваја четворогодишњи развојни програм и одговарајуће активности за њихову реализацију за област науке и истраживања;</p>
			<p class="Basic-Paragraph">8) припрема предлоге за формулисање и имплементацију циљева и инструмената истраживачке и развојне политике;</p>
			<p class="Basic-Paragraph">9) припрема извештаје о резултатима истраживачке и развојне активности;</p>
			<p class="Basic-Paragraph">10) обавља друге задатке у оквиру припрема позива и евалуационих процедура.</p>
			<p class="clan">Члан 17.</p>
			<p class="Basic-Paragraph">За обављање послова из своје надлежности Научни савет Фонда предлаже оснивање сталних и привремених стручних тела, као и комисија и других радних тела за обављање појединачних стручних задатака, уз сагласност Управног одбора Фонда.</p>
			<p class="Basic-Paragraph">Стална стручна тела су програмски одбори који припремају, анализирају и прате реализацију програма. Програмски одбори предлажу Научном савету Фонда листу пројеката који ће бити финансирани у оквиру сваког програма.</p>
			<p class="clan">VIII. ПРОГРАМИ ФОНДА</p>
			<p class="clan">Члан 18. </p>
			<p class="Basic-Paragraph">Циљ сваког програма Фонда је да одговори на друштвене изазове развоја Републике Србије, као и на глобалне изазове развоја друштва. </p>
			<p class="Basic-Paragraph">Програми Фонда се дефинишу на основу стратегије научног и технолошког развоја Републике Србије, паметне специјализације (RIS3) и осталих секторских стратегија релевантних за развој друштва.</p>
			<p class="clan">Члан 19.</p>
			<p class="Basic-Paragraph">Програми Фонда планирају се и усвајају на сваке четири године, по правилу усклађено са мандатом Научног савета Фонда.</p>
			<p class="Basic-Paragraph">Програме Фонда доноси Управни одбор Фонда, на предлог Научног савета Фонда, с тим што се дефинише и предвиђени буџет за реализацију сваког програма Фонда.</p>
			<p class="Basic-Paragraph">На програме Фонда из става 2. овог члана сагласност даје Влада.</p>
			<p class="Basic-Paragraph">Програми Фонда реализују се у оквиру програмског периода који траје четири године.</p>
			<p class="Basic-Paragraph">Након две године од почетка реализације програма, врши се евалуација на основу које је могуће извршити евентуалне корекције програма у датом програмском периоду од четири године.</p>
			<p class="clan">Члан 20. </p>
			<p class="Basic-Paragraph">Програми Фонда морају бити довољно разноврсни да одговоре на различите друштвене изазове – технолошки развој, подршку напредним идејама, развој кадрова, изградњу научне инфраструктуре, интеграцију у међународне научне токове, сарадњу науке и привреде и др. Министарство надлежно за научноистраживачку делатност по претходно прибављеном мишљењу Научног савета Фонда доноси одговарајући пропис за реализацију програма Фонда.</p>
			<p class="Basic-Paragraph">Програми Фонда утврђују се према следећој структури: </p>
			<p class="Basic-Paragraph">1) Развој – Програм основних и примењених истраживања и технолошког развоја који одговара на конкретне потребе друштва и привреде. Програм се реализује кроз јасно дефинисане тематске пројекте у оквиру одговарајућег јавног позива (од горе на доле) који су у складу са стратегијом научног и технолошког развоја Републике Србије и паметном специјализацијом (RIS3). Теме кроз консултативни процес дефинишу различити актери укључујући привредни сектор, друштво, државну управу, Владу и друге институције;</p>
			<p class="Basic-Paragraph">2) Стратегија – Програм од стратешког значаја за развој Републике Србије који одговара на конкретне проблеме дефинисане у секторским стратегијама које је усвојила Влада и који је у складу са стратегијом научног и технолошког развоја Републике Србије и паметном специјализацијом (RIS3), кроз јасно дефинисане тематске пројекте у оквиру одговарајућих позива (од горе на доле);</p>
			<p class="Basic-Paragraph">3) Идеје – Програм који омогућава финансирање пројеката заснованих на изврсним идејама које у будућности могу имати значајан утицај на развој науке и истраживања, као и друштва у целини. Пројекти у оквиру овог програма немају унапред задате теме, већ се реализују кроз отворене јавне позиве (од доле на горе) и отворени су стално; </p>
			<p class="Basic-Paragraph">4) Људи – Програм намењен развоју кадрова кроз финансирање различитих активности – подршка истраживању, формирање лабораторија, међународна сарадња и др. Програм је намењен изврсним младим научницима, постдокторандима, истраживачима који су у току своје дугогодишње научне каријере препознатљиви у међународном истраживачком простору и истраживачима из дијаспоре, у циљу формирања лабораторија у Републици Србији и изврсних тимова који имају значајну перспективу;</p>
			<p class="Basic-Paragraph">5) Инфраструктура – Програм подршке формирању, изградњи, одржавању и унапређењу институција и лабораторија од стратешког значаја, у складу са стратегијом научног и технолошког развоја Републике Србије, паметном специјализацијом (RIS3), мапом пута за истраживачке инфраструктуре и осталим релевантним стратегијама;</p>
			<p class="Basic-Paragraph">6) Сарадња – Програм стратешке подршке међународној сарадњи и укључивању појединаца, тимова и институција у релевантне међународне пројекте (Хоризонт 2020 и друге). Подршка истраживањима и развоју тимова који су остварили завидан резултат на позивима Хоризонт 2020 (и другим одговарајућим), али нису финансирани;</p>
			<p class="Basic-Paragraph">7) Иновације – Програми сарадње са привредом реализовани са Фондом за иновациону делатност и другим привредним субјектима. Програм има за циљ реализацију пројеката са учешћем партнера из привредног сектора и са обавезном непосредном применом резултата истраживања;</p>
			<p class="Basic-Paragraph">8) Промоција – Програми подршке промоцији науке, технолошког развоја и иновација у циљу подизања опште друштвене свести о значају науке;</p>
			<p class="Basic-Paragraph">9) Публикације – Програм подршке развоју домаћих публикација које имају међународни реноме или публикација од стратешког интереса за Републику Србију;</p>
			<p class="Basic-Paragraph">10) Креативност – Програм подршке развоју науком инспирисаних идеја у уметности и креативности заснованих на научним концептима, методама и материјалима;</p>
			<p class="Basic-Paragraph">11) Остало – Други релевантни програми са малим буџетом које Научни савет Фонда може предложити у складу са текућим потребама.</p>
			<p class="clan">IX. ПРОЈЕКТИ ФОНДА</p>
			<p class="clan">Члан 21.</p>
			<p class="Basic-Paragraph">У оквиру сваког програма реализују се пројекти на основу јавних позива за пројекте који су у складу са изазовима на које дати програм треба да одговори.</p>
			<p class="Basic-Paragraph">Јавни позиви за пројекте објављују се редовно и могу бити периодични или ад хок у складу са садржајем и циљевима позива. </p>
			<p class="Basic-Paragraph">Трајање пројеката у оквиру различитих програма дефинисано је јавним позивом у складу са циљевима и динамиком реализације одговарајућег програма. Пројекти могу бити:</p>
			<p class="Basic-Paragraph">1) Дугорочни (до четири године) – пројекти из програма Стратегија и Инфраструктура.</p>
			<p class="Basic-Paragraph">2) Средњорочни (две до три године) – пројекти из програма: Развој, Идеје, Људи, Сарадња.</p>
			<p class="Basic-Paragraph">3) Краткорочни (до једне године) – пројекти из програма Иновације, Промоција, Публикације, Креативност и Остало.</p>
			<p class="clan">Члан 22.</p>
			<p class="Basic-Paragraph">У оквиру сваког јавног позива наводи се укупан буџет доступан за реализацију пројеката као и максимални буџет појединачних пројеката.</p>
			<p class="Basic-Paragraph">Одређени јавни позиви могу предвидети и суфинансирање од стране других субјеката средствима која нису из Фонда.</p>
			<p class="Basic-Paragraph">На основу ранга одговарајућих предлога пројеката, додељују се средства за реализацију датих пројеката у складу са планираним буџетом за дати јавни позив. </p>
			<p class="clan">Члан 23.</p>
			<p class="Basic-Paragraph">У оквиру сваког програма евалуација пројеката мора се узети као параметар сваки од следећих критеријума:</p>
			<p class="Basic-Paragraph">1) Изврсност – оцена научне заснованости и квалитета, иновативности и изврсности идеје на којој се заснива пројекат;</p>
			<p class="Basic-Paragraph">2) Утицај – оцена потенцијала пројекта за решавање изазова у оквиру датог позива;</p>
			<p class="Basic-Paragraph">3) Реализација – оцена тима и капацитета за успешну реализацију пројекта.</p>
			<p class="Basic-Paragraph">У оквиру различитих програма и јавних позива закона пројекте, утицај појединачних критеријума на евалуацију може бити различит, али никада појединачно мањи од 20%.</p>
			<p class="clan">X. ОПШТИ АКТИ ФОНДА</p>
			<p class="clan">Члан 24.</p>
			<p class="Basic-Paragraph">Фонд има статут и друге опште акте у складу са законом и статутом.</p>
			<p class="Basic-Paragraph">Статут доноси Управни одбор Фонда уз сагласност Владе.</p>
			<p class="Basic-Paragraph">Статутом Фонда уређује се: организација и начин пословања Фонда, изглед печата и штамбиља Фонда и његова употреба, надлежност Научног савета Фонда, заступање и представљање Фонда, права, обавезе и одговорности запослених у Фонду, начин организовања послова и друга питања од значаја за рад и пословање Фонда.</p>
			<p class="clan">XI. ЈАВНОСТ РАДА ФОНДА</p>
			<p class="clan">Члан 25.</p>
			<p class="Basic-Paragraph">Рад Фонда је јаван.</p>
			<p class="Basic-Paragraph">Фонд благовремено и истинито обавештава јавност о обављању своје делатности за коју је основан, на начин прописан статутом Фонда.</p>
			<p class="Basic-Paragraph">На захтев јавности Фонд даје информације о обављању послова из своје делатности.</p>
			<p class="clan">XII. ОБАВЉАЊЕ СТРУЧНИХ И ДРУГИХ ПОСЛОВА</p>
			<p class="clan">Члан 26.</p>
			<p class="Basic-Paragraph">Стручне и друге административно-техничке послове обављају запослени у Фонду, у складу са статутом Фонда и другим општим актима Фонда. </p>
			<p class="Basic-Paragraph">Сагласност на акт којим се утврђује висина плата запослених у Фонду даје оснивач.</p>
			<p class="Basic-Paragraph">Запослени из става 1. овог члана имају права и дужности у складу са законом којим се уређује рад. </p>
			<p class="clan">XIII. НАДЗОР</p>
			<p class="clan">Члан 27.</p>
			<p class="Basic-Paragraph">Надзор над радом Фонда и применом одредаба овог закона врши министарство надлежно за научноистраживачку делатност.</p>
			<p class="clan">XIV. ПРЕЛАЗНЕ И ЗАВРШНЕ ОДРЕДБЕ</p>
			<p class="clan">Члан 28.</p>
			<p class="Basic-Paragraph">Влада ће, до испуњења услова за именовање директора Фонда, на предлог министра надлежног за научноистраживачку делатност именовати вршиоца дужности директора Фонда, у року од 30 дана од дана ступања на снагу овог закона.</p>
			<p class="Basic-Paragraph">Влада ће именовати председника и чланове Управног одбора у року од 30 дана од дана уписа Фонда у судски регистар. </p>
			<p class="clan">Члан 29.</p>
			<p class="Basic-Paragraph">Управни одбор Фонда донеће Статут најкасније у року од 15 дана од дана именовања председника и чланова Управног одбора.</p>
			<p class="Basic-Paragraph">Управни одбор Фонда донеће Правилник о раду најкасније у року од 15 дана од дана ступања на снагу Статута Фонда.</p>
			<p class="clan">Члан 30.</p>
			<p class="Basic-Paragraph">Овај закон ступа на снагу осмог дана од дана објављивања у „Службеном гласнику Републике Србије”.</p>
	</div>

