


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
</style>


	<div class="story">
				<p class="odluka-zakon">&nbsp;</p>
				<p class="odluka-zakon">ЗАКОН</p>
				<p class="naslov">о јавном окупљању</p>
				<p class="auto-style1">"Службени гласник РС", број 6 од 28. јануара 
				2016.</p>
				<p class="naslov">&nbsp;</p>
				<p class="clan">I. ОПШТЕ ОДРЕДБЕ</p>
				<p class="bold">Предмет уређења</p>
				<p class="clan">Члан 1.</p>
				<p>Овим законом уређују се јавна окупљања (у даљем тексту: окупљања) у Републици Србији.</p>
				<p class="clan">Члан 2.</p>
				<p>Мирно окупљање је слободно.</p>
				<p>Свако има право да организује окупљање и да у њему учествује, у складу са овим законом.</p>
				<p class="bold">Појам јавног окупљања</p>
				<p class="clan">Члан 3.</p>
				<p>Окупљањем, у смислу овог закона, сматра се окупљање више од 20 лица ради изражавања, остваривања и промовисања државних, политичких, социјалних и националних уверења и циљева, других слобода и права у демократском друштву.</p>
				<p>Окупљањем, у смислу овог закона, сматрају се и други облици окупљања којима је сврха остваривање верских, културних, хуманитарних, спортских, забавних и других интереса.</p>
				<p class="bold">Место окупљања</p>
				<p class="clan">Члан 4.</p>
				<p>Место окупљања, у смислу овог закона, јесте сваки простор који је без услова или под истим условима, доступан индивидуално неодређеном броју лица.</p>
				<p>Затворени простор, у смислу овог закона, јесте простор, објекат или просторија ограђена или означена, у којој се врши окупљање и у коју се може ући или из ње изаћи само на за то одређеном месту.</p>
				<p class="clan">Члан 5.</p>
				<p>Окупљање се може пријавити и одвијати и као кретање учесника окупљања на одређеном простору (у даљем тексту: окупљање у покрету).</p>
				<p>Окупљање у покрету може се одвијати кретањем и заустављањем кретања на одређеним местима између места поласка и места завршетка кретања.</p>
				<p class="clan">Члан 6.</p>
				<p>Окупљање није дозвољено на месту на којем, због карактеристика самог места или његове посебне намене, прети опасност од наступања угрожавања безбедности људи и имовине, јавног здравља, морала, права других или безбедности Републике Србије.</p>
				<p>Под местом из става 1. овог члана, у смислу овог закона, сматра се простор испред здравствене установе, школе, предшколске установе, као и простор испред објеката од стратешког и посебног значаја за одбрану и безбедност Републике Србије.</p>
				<p>Окупљање није дозвољено на местима на којима се одржавањем окупљања крше људска и мањинска права и слободе других, угрожава морал или на местима која су затворена за јавност. </p>
				<p class="bold">Време окупљања</p>
				<p class="clan">Члан 7.</p>
				<p>Јавна окупљања могу се одржавати, по правилу, у времену између 6 и 24 часа.</p>
				<p class="bold">Ограничење слободе окупљања</p>
				<p class="clan">Члан 8.</p>
				<p>Окупљање није дозвољено:</p>
				<p>1) када постоји угрожавање безбедности људи и имовине, јавног здравља, морала, права других или безбедности Републике Србије;</p>
				<p>2) када су циљеви окупљања усмерени на позивање и подстицање на оружани сукоб или употребу насиља, на кршење људских и мањинских слобода и права других, односно на изазивање или подстицање расне, националне, верске или друге неравноправности, мржње и нетрпељивости;</p>
				<p>3) када наступи опасност од насиља, уништавања имовине или других облика нарушавања јавног реда у већем обиму;</p>
				<p>4) ако је одржавање окупљања супротно одредбама овог закона.</p>
				<p class="clan">II. ПОСЕБНЕ ОДРЕДБЕ</p>
				<p class="clan">Члан 9.</p>
				<p>Послове заштите безбедности људи и имовине, безбедности Републике Србије, заштите јавног здравља, морала, заштите права других и друге послове који се односе на одржавање окупљања обавља Министарство унутрашњих послова и други надлежни органи.</p>
				<p>Комуналне услуге везане за одржавање јавног окупљања обезбеђује надлежни орган локалне самоуправе.</p>
				<p class="bold">Организатор окупљања</p>
				<p class="clan">Члан 10.</p>
				<p>Организатор окупљања је физичко или правно лице које, у складу с одредбама овога закона, позива на окупљање, припрема и организује окупљање.</p>
				<p>Организатор може да одреди вођу окупљања.</p>
				<p class="clan">Члан 11.</p>
				<p>Организатор окупљања дужан је да:</p>
				<p>1) ангажује редарску службу и обезбеди одржавање мирног окупљања на начин да се онемогући избијање насиља и недолично понашање учесника током трајања окупљања, као и приликом доласка и одласка учесника скупа са места окупљања;</p>
				<p>2) води и надзире окупљање и организује и усмерава рад редара;</p>
				<p>3) омогући несметан пролазак возилима хитне помоћи, полиције и ватрогасним возилима;</p>
				<p>4) поступи по наређењима надлежног органа;</p>
				<p>5) прекине окупљање ако наступи непосредна опасност за безбедност људи и имовине и о томе одмах обавести полицију.</p>
				<p>Уколико организатор именује вођу окупљања, вођа окупљања дужан је да поступа по одредбама става 1, тач. 2), 3), 4) и 5) овог члана.</p>
				<p>Организатор, односно вођа окупљања може наставити прекинуто окупљање када се отклоне околности из става 1. тачка 5) овог члана у временском периоду у коме је окупљање пријављено.</p>
				<p class="bold">Пријава окупљања</p>
				<p class="clan">Члан 12.</p>
				<p>Окупљања на отвореном простору пријављују се Министарству унутрашњих послова (у даљем тексту: надлежни орган) – организационој јединици надлежној по месту окупљања, односно по месту почетка окупљања у покрету.</p>
				<p>Одржавање окупљања пријављује се подношењем писане пријаве од стране организатора окупљања, лично, препорученом пошиљком или електронским путем.</p>
				<p>Пријава се подноси најкасније пет дана пре времена одређеног за почетак одржавања окупљања.</p>
				<p class="clan">Члан 13.</p>
				<p>У складу са овим законом не пријављују се:</p>
				<p>1) окупљања у затвореном простору;</p>
				<p>2) верска окупљања у верским објектима и друга традиционална народна окупљања, вашари, сабори, свадбе, погреби;</p>
				<p>3) државне свечаности, јубилеји и друга окупљања која организују државни органи;</p>
				<p>4) спонтана мирна окупљања, без организатора, као непосредна реакција на одређени догађај, након тог догађаја, који се одржавају на отвореном или у затвореном простору, ради изражавања мишљења и ставова поводом насталог догађаја.</p>
				<p>На скупове из става 1. тачка 4) овог члана, не примењује се одредба члана 7. овог закона.</p>
				<p>Спонтаним мирним окупљањем из става 1. тачка 4) овог члана не сматра се окупљање на које позива физичко или правно лице које је, у складу са одредбама овог закона, организатор окупљања.</p>
				<p>Организатор окупљања из става 1. тач. 1), 2) и 3) овог члана, обавестиће надлежни орган о окупљању када сматра да одржавање окупљања захтева предузимање мера безбедности од стране полиције.</p>
				<p class="bold">Пријава</p>
				<p class="clan">Члан 14.</p>
				<p>Пријава из члана 12. овог закона садржи:</p>
				<p>1) име, презиме, број личне карте, путне исправе или другог идентификационог документа организатора јавног окупљања, а у случају када је организатор правно лице, назив и седиште организатора, име, презиме, број личне карте, путне исправе или другог идентификационог документа одговорног лица у правном лицу и контакт телефон;</p>
				<p>2) име, презиме, број личне карте, путне исправе или другог идентификационог документа и контакт телефон вође окупљања и одговорног лица редарске службе; </p>
				<p>3) податке о месту и времену одржавања јавног окупљања;</p>
				<p>4) програм и циљ јавног окупљања;</p>
				<p>5) податке о мерама које организатор предузима из члана 11. овог закона;</p>
				<p>6) податке од интереса за безбедно и несметано одржавање окупљања;</p>
				<p>7) трасу кретања, место поласка и место завршетка, као и начин кретања учесника (пешице, возилима, комбиновано) – за окупљање у покрету.</p>
				<p>Окупљање се сматра пријављеним подношењем потпуне и благовремене пријаве.</p>
				<p>Ако пријава не садржи податке из става 1. овог члана, надлежни орган одређује рок од 12 часова за допуну пријаве.</p>
				<p>Ако подносилац пријаве не отклони недостатке у одређеном року, сматра се да окупљање није ни пријављено. </p>
				<p class="clan">Члан 15.</p>
				<p>Ако надлежни орган утврди постојање разлога из члана 8. овог закона, доноси се решење којим се не дозвољава одржавање окупљања.</p>
				<p>Рок за доношење решења из става 1. овог члана је најкасније 96 часова пре пријављеног времена за почетак скупа.</p>
				<p>Против решења из става 1. овог члана дозвољена је жалба. </p>
				<p>Жалба не одлаже извршење решења.</p>
				<p class="bold">Правна заштита</p>
				<p class="clan">Члан 16.</p>
				<p>Жалба се подноси Министарству унутрашњих послова у року од 24 часа од пријема решења.</p>
				<p>Надлежни орган из става 1. овог члана, одлучује по жалби без одлагања, а најкасније у року од 24 часа од пријема жалбе.</p>
				<p>Против решења из става 2. овог члана може се покренути управни спор пред надлежним судом.</p>
				<p class="clan">Члан 17.</p>
				<p>Организатор, односно вођа окупљања, дужан је да о забрани окупљања обавести јавност.</p>
				<p class="bold">Спречавање или прекид окупљања</p>
				<p class="clan">Члан 18.</p>
				<p>Полицијски службеници овлашћени су да спрече или прекину окупљање уколико уочи одржавања окупљања или у току његовог трајања наступе околности из члана 8. овог закона.</p>
				<p class="bold">Мере у случају прекида окупљања</p>
				<p class="clan">Члан 19.</p>
				<p>Надлежни орган ће наређење о прекиду окупљања из разлога наведених у члану 8. овог закона усмено саопштити организатору или вођи окупљања, односно учесницима.</p>
				<p>Писана наредба о прекиду окупљања доставља се организатору најкасније 12 сати од тренутка усменог саопштавања.</p>
				<p>Организатор или вођа окупљања дужан је да учесницима окупљања одмах саопшти да је окупљање прекинуто и да затражи да се окупљени учесници мирно разиђу.</p>
				<p>Ако организатор, вођа окупљања или учесници окупљања не поступе у складу са наређењем из става 1. овог члана, надлежни орган ће предузети законске и пропорционалне мере ради разиласка учесника окупљања и успостављања јавног реда.</p>
				<p class="bold">Казнене одредбе</p>
				<p class="clan">Члан 20.</p>
				<p>Новчаном казном у износу до 30.000 динара казниће се за прекршај физичко лице, учесник окупљања ако не поступи по налозима организатора или вође окупљања и не напусти место окупљања (члан 19. став 3. овог закона).</p>
				<p class="clan">Члан 21.</p>
				<p>Новчаном казном у износу од 70.000 до 120.000 динара казниће се за прекршај физичко лице као организатор, ако не:</p>
				<p>1) одржи окупљање на месту и у времену које је наведено у пријави (члан 14. став 1. тачка 3. овог закона);</p>
				<p>2) обавести јавност о забрани окупљања (члан 17. овог закона);</p>
				<p>3) ангажује редарску службу или не обезбеди ред током одржавања окупљања, као и приликом доласка и одласка учесника са места окупљања (члан 11. став 1. тачка 1. овог закона); </p>
				<p>4) води и не надзире окупљање (члан 11. став 1. тачка 2. овог закона);</p>
				<p>5) омогући несметан пролазак возилима хитне помоћи, полиције и ватрогасним возилима (члан 11. став 1. тачка 3. овог закона);</p>
				<p>6) поступа по наређењима надлежног органа (члан 11. став 1. тачка 4. овог закона);</p>
				<p>7) прекине окупљање када наступи непосредна опасност за безбедност људи и имовине и о томе не обавести полицију (члан 11. став 1. тачка 5. овог закона).</p>
				<p>За прекршаје из става 1. овог члана новчаном казном у износу од 1.000.000 до 1.500.000 динара казниће се организатор као правно лице, а новчаном казном у износу од 70.000 до 120.000 динара казниће се одговорно лице у правном лицу.</p>
				<p>Новчаном казном у износу од 50.000 до 100.000 динара казниће се за прекршај физичко лице вођа окупљања, ако не:</p>
				<p>1) води и не надзире окупљање (члан 11. став 1. тачка 2. овог закона);</p>
				<p>2) омогући несметан пролазак возилима хитне помоћи, полиције и ватрогасним возилима (члан 11. став 1. тачка 3. овог закона);</p>
				<p>3) поступа по наређењима надлежног органа (члан 11. став 1. тачка 4. овог закона);</p>
				<p>4) прекине окупљање када наступи непосредна опасност за безбедност људи и имовине и о томе не обавести полицију (члан 11. став 1. тачка 5. овог закона).</p>
				<p class="clan">Члан 22.</p>
				<p>Новчаном казном у износу од 100.000 до 150.000 динара казниће се за прекршај физичко лице као организатор ако:</p>
				<p>1) покуша или одржи окупљање на месту на ком окупљање није дозвољено (члан 6. овог закона);</p>
				<p>2) одржи окупљање без пријаве надлежном органу (члан 12. став 1. овог закона);</p>
				<p>3) покуша или одржи окупљање противно решењу којим се не дозвољава одржавање јавног окупљања (члан 15. став 1. овог закона).</p>
				<p>За прекршаје из става 1. овог члана новчаном казном у износу од 1.000.000 до 2.000.000 динара казниће се организатор као правно лице, а новчаном казном у износу од 100.000 до 150.000 динара казниће се одговорно лице у правном лицу.</p>
				<p class="clan">Члан 23.</p>
				<p>Ако овим законом није другачије одређено примениће се правила општег управног поступка. </p>
				<p class="clan">III. ПРЕЛАЗНЕ И ЗАВРШНЕ ОДРЕДБЕ</p>
				<p class="clan">Члан 24.</p>
				<p>Скупштина града, односно општине ће у року од 60 дана од дана ступања на снагу овог закона одредити простор на којем није дозвољено окупљање из члана 6. став 1. овог закона.</p>
				<p class="clan">Члан 25.</p>
				<p>Овај закон ступа на снагу осмог дана од дана објављивања у „Службеном гласнику Републике Србије”.</p>
	</div>

