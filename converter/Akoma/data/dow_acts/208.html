



<meta content="sr-cyrl" http-equiv="Content-Language">
<meta content="text/html; charset=utf-8" http-equiv="Content-Type">
<title>ЗАКОН</title>
<style type="text/css">
</style>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">



<p class="odluka-zakon">ЗАКОН</p>
<p class="odluka-zakon">о 
издавању краткорочних обвезница</p>
<p class="centar">
&nbsp;"Службени 
гласник РС", број 54 од 26. децембра 1996.</p>
<p class="clan">Члан 1.</p>
<p>Ради 
обезбеђивања средстава за отплату доспелих обавеза Републике Србије према 
Народној банци Југославије, Република Србија издаје краткорочне обвезнице у 
укупном износу од 350.000.000 нових динара.</p>
<p class="clan">Члан 2.</p>
<p>Обвезнице 
гласе на доносиоца и преносиве су у складу са законом којим се уређују хартије 
од вредности (у даљем тексту: закон).</p>
<p class="clan">Члан 3.</p>
<p>Обвезнице се 
издају у апоенима од 500.000 нових динара и 5.000.000 нових динара.</p>
<p class="clan">Члан 4.</p>
<p>Датум 
издавања обвезница је 31. децембар 1996. године, а датум доспећа 31. децембар 
1997. године.</p>
<p class="clan">Члан 5.</p>
<p>У периоду од 
дана издавања до дана доспећа, обрачунава се камата по општој есконтној стопи 
Народне банке Југославије.</p>
<p>Камата се 
обрачунава тромесечно уназад, а плаћа у року од осам дана по истеку тромесечја 
за које је обрачуната.</p>
<p>Министарство 
финансија Републике Србије врши обрачун камате и обрачунати износ камате уписује 
на бланкет каматног купона доносиоцу обвезнице.</p>
<p class="clan">Члан 6.</p>
<p>Обвезница се 
састоји од плашта и четири каматна купона.</p>
<p>Плашт 
обвезнице, поред законом утврђених елемената, садржи и овлашћење носиоцу платног 
промета да доносиоцу обвезнице у року њеног доспећа исплати назначени номинални 
износ са рачуна буџета Републике Србије.</p>
<p>Каматни 
купон, поред законом утврђених елемената, садржи и овлашћење носиоцу платног 
промета да доносиоцу каматног купона у року његовог доспећа који је одређен на 
сваком купону, исплати назначени износ са рачуна буџета Републике Србије.</p>
<p class="clan">Члан 7.</p>
<p>Примарна 
продаја обвезница извршиће се Народној банци Југославије, на основу налога за 
обрачун без наплате трошкова.</p>
<p>Секундарна 
купопродаја обвезница обављаће се преко Београдске берзе А.Д. Београд.</p>
<p class="clan">Члан 8.</p>
<p>Купцу 
обвезнице, на његов захтев, издаје се писмени доказ о куповини обвезнице који 
садржи: датум продаје, серијски број и номиналну вредност обвезнице.</p>
<p class="clan">Члан 9.</p>
<p>Овлашћује се 
министар финансија да закључи уговор о штампању и вршењу других административних 
и техничких послова у вези са издавањем обвезница.</p>
<p>Средства за 
покриће трошкова из става 1. овог члана обезбеђују се у буџету Републике Србије 
за 1997. годину.</p>
<p class="clan">Члан 10.</p>
<p>Овлашћује се 
министар финансија да, по потреби, ближе пропише начин примене одредаба чл. 5, 
6. и 8. овог закона.</p>
<p class="clan">Члан 11.</p>
<p>Обвезнице и 
каматни купони застаревају за наплату у року од једне године од дана доспелости.</p>
<p>Уништене или 
нестале обвезнице и каматни купони не могу се судским путем наплатити.</p>
<p class="clan">Члан 12.</p>
<p>
&nbsp;Овај закон 
ступа на снагу наредног дана од дана објављивања у "Службеном гласнику Републике 
Србије". </p>




